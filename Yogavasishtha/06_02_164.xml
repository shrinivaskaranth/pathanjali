<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">जीवाणवो जगत्यन्तश्चिदादित्यांशुमण्डले ।<br />यत्र तेऽवयवास्तुल्यास्तेनानवयवात्मता ॥१॥</div>
</div>
<div class="verse" type="shloka" id="">
<div class="versetext">सर्वं प्राप्य परं बोधं वस्तु स्वं रूपमुज्झति ।<br />पुनस्तदेकवाक्यत्वान्न किंचिद्वापरं भवेत् ॥२॥</div>
</div>
<div class="verse" type="shloka" id="">
<div class="versetext">सर्वास्वेवास्ववस्थासु तत्त्वज्ञविषयं तु तत् ।<br />परमेवामलं ब्रह्म नान्यत्किंचित्कदाचन ॥३॥</div>
</div>
<div class="verse" type="shloka" id="">
<div class="versetext">यच्चातत्त्वज्ञविषयं तज्जानाति स एव तत् ।<br />वयं तु विद्मो नाहं त्वं नातत्त्वज्ञं न वस्तु तत् ॥४॥</div>
</div>
<div class="verse" type="shloka" id="">
<div class="versetext">अयं सोहमयं चाज्ञः सत्योऽयमिति बुद्धयः ।<br />संभवन्ति न तत्त्वज्ञे क्व मेरौ मृगतृष्णिका ॥५॥</div>
</div>
<div class="verse" type="shloka" id="">
<div class="versetext">यथैकद्रव्यनिष्ठे हि चित्तेऽन्यद्रव्यसंविदः ।<br />न भवन्ति परे तद्वन्नान्यास्तिष्ठन्ति संविदः ॥६॥</div>
</div>
<div class="verse" type="shloka" id="">
<div class="versetext">इदं नासीन्न चोत्पन्नं न चास्ति न भविष्यति ।<br />जगद्ब्रह्मैव सद्रूपमिदमित्थमवस्थितम् ॥७॥</div>
</div>
<div class="verse" type="shloka" id="">
<div class="versetext">चिन्नभः काचकच्यं च स्वात्मन्येवावतिष्ठते ।<br />जगदित्येव तत्तत्र तज्ज्ञानेनैव चेत्यते ॥८॥</div>
</div>
<div class="verse" type="shloka" id="">
<div class="versetext">स्वप्नेषु कल्पनपुरेषु यथान्यदस्ति<br />चिन्मात्रमच्छगगनं ननु वर्जयित्वा ।<br />नो किंचनापि न च रूपमरूपकेषु<br />रूपं तथा जगति संप्रति जाग्रदाख्ये ॥९॥</div>
</div>
<div class="verse" type="shloka" id="">
<div class="versetext">पूर्वं किलोद्भवति किंचन नाम नेदं<br />तच्चावभाति तदनादि खमेव चित्त्वात् ।<br />नो कारणं न सहकारि किलास्ति यत्र<br />तस्मात्स्वयं भवति वस्त्विति केयमुक्तिः॥१०॥</div>
</div>
<div class="verse" type="shloka" id="">
<div class="versetext">तस्मात्स्वयं भवति नेह हि कश्चिदादौ<br />ब्रह्मादयोऽज्ञविदिता न च नाम सन्ति ।<br />व्योमेदमाततमयं स इतः स्वयंभू<br />रित्यादि चिद्गगनमेव चिता विभाति ॥११॥</div>
</div>
<div class="authorline">इत्यार्षे श्रीवासिष्ठमहारामायणे वा० दे०मो०नि० उ० जगत्परमात्मनोरैक्यभोगोपदेशो नाम चतुःषष्ट्यधिकशततमः सर्गः ॥१६४॥</div>
</div>
