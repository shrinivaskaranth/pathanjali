<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवाल्मीकिरुवाच ।</div>
<div class="versetext">भरद्वाज महाबुद्धे मम शिष्याधिनायक ।<br />इति रामादयो ज्ञातज्ञेया निःशोकतां गताः ॥२॥</div>
</div>
<div class="verse" type="shloka" id="">
<div class="versetext">एतामेव दृशं कान्तामवष्टभ्य यथासुखम् ।<br />नीरागस्तिष्ठ निःशङ्को जीवन्मुक्तः प्रशान्तधीः ॥२॥</div>
</div>
<div class="verse" type="shloka" id="">
<div class="versetext">धीरनभ्यस्तसङ्गा हि रामादीनामिवानघ ।<br />घनमोहनिमग्नापि विमूढापि न मुह्यति ॥३॥</div>
</div>
<div class="verse" type="shloka" id="">
<div class="versetext">एवमेते महासत्त्वा जीवन्मुक्तपदं गताः ।<br />राजपुत्रा राघवाद्या राजा दशरथादयः ॥४॥</div>
</div>
<div class="verse" type="shloka" id="">
<div class="versetext">त्वं च पुत्र भरद्वाज स्वयमेवासि मुक्तधीः ।<br />सत्यं मुक्ततरोऽस्यद्य श्रुत्वेमां मोक्षसंहिताम् ॥५॥</div>
</div>
<div class="verse" type="shloka" id="">
<div class="versetext">मोक्षोपायानिमान्पुण्यान्प्रत्यक्षानुभवार्थदान् ।<br />बालोप्याकर्ण्य तज्ज्ञत्वं याति का त्वादृशे कथा ॥६॥</div>
</div>
<div class="verse" type="shloka" id="">
<div class="versetext">यथा पदं पुण्यमनुप्रयाता<br />महानुभावा रघवो विशोकाः ।<br />वसिष्ठवाक्यप्रसरेण साधो<br />गन्तव्यमाद्यं पदमेवमेव ॥७॥</div>
</div>
<div class="verse" type="shloka" id="">
<div class="versetext">सतां नयेनोत्तमसेवया च<br />प्रश्नेन चोदारकथागतेन ।<br />विन्दन्ति वेद्यं सुधियोऽप्रमत्ता<br />वसिष्ठसङ्गादिव राघवाद्याः ॥८॥</div>
</div>
<div class="verse" type="shloka" id="">
<div class="versetext">तृष्णावरत्रादृढबन्धबद्धा<br />ये ग्रन्थयोऽज्ञस्य हृदि प्ररूढाः ।<br />सर्वे हि ते मोक्षकथाविचारा-<br />द्बाला ह्यबाला इव यान्त्यभेदम् ॥९॥</div>
</div>
<div class="verse" type="shloka" id="">
<div class="versetext">मोक्षाभ्युपायान्सुमहानुभावान्<br />ज्ञास्यन्ति ये तत्त्वविदां वरिष्ठाः ।<br />पुनः समेष्यन्ति न संसृतिं ते<br />कोऽर्थः सुताऽन्येन बहूदितेन ॥१०॥</div>
</div>
<div class="verse" type="shloka" id="">
<div class="versetext">बहुश्रुता ये प्रविचार्य सम्य-<br />क्प्रबोधितार्थे कथया जनाय ।<br />सन्तो वदिष्यन्ति पुनः शिशुत्वं<br />न ते प्रयास्यन्ति किमन्यवाक्यैः ॥११॥</div>
</div>
<div class="verse" type="shloka" id="">
<div class="versetext">ये वाचयिष्यन्त्यनपेक्षितार्था<br />ये लेखयिष्यन्ति च पुस्तकं वा ।<br />ये कारयिष्यन्त्यपि वाचकं वा<br />व्याख्यातृयुक्तं शुभमार्यदेशे ॥१२॥</div>
</div>
<div class="verse" type="shloka" id="">
<div class="versetext">ते राजसूयस्य फलेन युक्ता<br />मुहुर्मुहुः स्वर्गमुदारसत्त्वाः ।<br />मोक्षं प्रयास्यन्ति तृतीयजन्म-<br />लाभेन लक्ष्मीमिव पुण्यवन्तः ॥१३॥</div>
</div>
<div class="verse" type="shloka" id="">
<div class="versetext">इमां पुरा मोक्षमयीं विचार्य<br />सुसंहितां सद्वचनाद्विरिञ्चः ।<br />प्रयुक्तवानेतदचिन्त्यरूपो<br />भवन्त्यसत्याश्च न तस्य वाचः ॥१४॥</div>
</div>
<div class="verse" type="shloka" id="">
<div class="versetext">मोक्षाभ्युपायाख्यकथाप्रबन्धे<br />याते समाप्तिं सुधिया प्रयत्नात् ।<br />सुवेश्म दत्त्वाभिमतान्नपान-<br />दानेन विप्राः परिपूजनीयाः ॥१५॥</div>
</div>
<div class="verse" type="shloka" id="">
<div class="versetext">देयं च तेभ्यः खलु दक्षिणादि<br />चित्तेप्सितं स्वस्य धनस्य शक्त्या ।<br />मत्वानुरूपं कृतमेव सङ्ग-<br />पुण्यं यथाशास्त्रमुपैत्यसौ तत् ॥१६॥</div>
</div>
<div class="verse" type="shloka" id="">
<div class="versetext">एतत्ते कथितं कथाक्रमशतैर्बोधाय बुद्धैर्वृह-<br />च्छास्त्रं बृंहितब्रह्मतत्त्वममलं दृष्टान्तयुक्त्याञ्चितम् ।<br />श्रुत्वैतच्चिरनिर्वृतिं भज भृशं जीवद्विमुक्ताशयो<br />लक्ष्मीं ज्ञानतपःक्रियाक्रमयुतां भुक्त्वाऽक्षयामक्षयः ॥१७॥</div>
</div>
<div class="authorline">इत्यार्षे श्रीवासिष्ठमहारामायणे वा० दे० मो० नि० उ० ग्रन्थप्रशंसातद्वाचनादिविधिर्नाम पञ्चदशाधिकद्विशततमः सर्गः ॥२१५॥</div>
</div>
