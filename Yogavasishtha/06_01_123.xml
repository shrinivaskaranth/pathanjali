<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीराम उवाच ।</div>
<div class="versetext">एवं स्थिते हि भगवञ्जीवन्मुक्तस्य सन्मतेः ।<br />अपूर्वोऽतिशयः कोऽसौ भवत्यात्मविदां वर ॥१॥</div>
</div>
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">ज्ञस्य कस्मिंश्चिदेवांशे भवत्यतिशयेन धीः ।<br />नित्यतृप्तः प्रशान्तात्मा स आत्मन्येव तिष्ठति ॥२॥</div>
</div>
<div class="verse" type="shloka" id="">
<div class="versetext">मन्त्रसिद्धैस्तपःसिद्धैस्तन्त्रसिद्धैश्च भूरिशः ।<br />कृतमाकाशयानादि का तत्र स्यादपूर्वता ॥३॥</div>
</div>
<div class="verse" type="shloka" id="">
<div class="versetext">अणिमाद्यपि संप्राप्तं तादृशैरेव भूरिशः ।<br />यत्नेन साधितत्वात्तैर्नेतरेणात्मदर्शिना ॥४॥</div>
</div>
<div class="verse" type="shloka" id="">
<div class="versetext">एष एव विशेषोऽस्य न समो मूढबुद्धिभिः ।<br />सर्वत्रास्थापरित्यागान्नीरागममलं मनः ।<br />भवेत्तस्य महाबुद्धेर्नासौ वस्तुषु मज्जति ॥५॥</div>
</div>
<div class="verse" type="shloka" id="">
<div class="versetext">एतावदेव खलु लिंगमलिंगमूर्तेः<br />संशान्तसंसृतिचिरभ्रमनिर्वृतस्य ।<br />तज्ज्ञस्य यन्मदनकोपविषादमोह-<br />लोभापदामनुदिनं निपुणं तनुत्वम् ॥६॥</div>
</div>
<div class="authorline">इत्यार्षे श्रीवासिष्ठमहारामायणे वा० दे० मो० निर्वाण० पू० अज्ञादेर्ज्ञस्य विशेषकथनं नाम त्रयोविंशत्युत्तरशततमः सर्गः ॥१२३॥</div>
</div>
