<div class="section" type="sarga" id="">
<div class="verse" type="shloka" id="">
<div class="versetext" type="gadya">मुनिरुवाच ।</div>
<div class="versetext">तत्र दंदह्यमानोऽपि नाभवं दुःखभागहम् ।<br />स्वप्ने स्वप्नोऽयमित्येष जानन्नग्नावपि च्युतः ॥१॥</div>
</div>
<div class="verse" type="shloka" id="">
<div class="versetext">ज्वालाजालनवोड्डीतिमण्डलैरखिलैर्नभः ।<br />अलातचक्रवच्चारु केवलं भ्रान्तवानहम् ॥२॥</div>
</div>
<div class="verse" type="shloka" id="">
<div class="versetext">तं दवाग्निमहं यावत्तत्त्ववित्त्यादखिन्नधीः ।<br />विचारयाम्यखिन्नात्मा मारुतस्तावदाययौ ॥३॥</div>
</div>
<div class="verse" type="shloka" id="">
<div class="versetext">सीत्कारमतिगम्भीरं दधन्मेघरवोपमम् ।<br />जगत्पदार्थैरावृत्तैरुह्यमानैः परावृतः ॥४॥</div>
</div>
<div class="verse" type="shloka" id="">
<div class="versetext">बृहद्भिर्घुंघुमावेगैर्वने द्विगुणिताम्बुदः ।<br />सूर्यैरावृत्तिभिर्व्यूढैर्विमिश्रालातचक्रकः ॥५॥</div>
</div>
<div class="verse" type="shloka" id="">
<div class="versetext">ज्वालासंध्याभ्रनिवहैर्वृहदग्निनदीशतः ।<br />शैलद्विगुणभूखण्डदानवामरपत्तनः ॥६॥</div>
</div>
<div class="verse" type="shloka" id="">
<div class="versetext">भूतैर्द्विगुणपात्रौघो भ्रान्तैरम्बरकुक्षिषु ।<br />दग्धादग्धाभिरप्यर्धदग्धाभिरितरेतरम् ॥७॥</div>
</div>
<div class="verse" type="shloka" id="">
<div class="versetext">पतन्तीभिः सुरस्त्रीभिर्द्विगुणाग्निशिखालवः ।<br />पतदङ्गारधारौघकणसीकरदन्तुरः ॥८	
<div class="verse" type="shloka" id="">
<div class="versetext">अलातविद्युतो धुन्वन्पूताङ्गारोग्रमण्डलीः ।<br />धूमान्धकारैः स्थगयन्म्लानमूर्ध्वदिशोमुखम् ॥९॥</div>
</div>
<div class="verse" type="shloka" id="">
<div class="versetext">भूमेर्व्योम्नो दिङ्मुखेभ्यः समन्ता-<br />ज्ज्वालासंध्यावारिदा निर्गतास्ते ।<br />यैस्तैर्ज्वालाशैलसंपिण्डमात्रं<br />सव्योमौकाः संस्थिता सप्तलोकी ॥१०॥</div>
</div>
<div class="verse" type="shloka" id="">
<div class="versetext">क्वापि प्रोत्फालकीर्णानलकणकपिलप्रोल्लसन्मूर्धजालिः<br />क्वापि प्रोड्डीनकुड्यः कटुरटनपटुर्भस्मसंपिण्डपाण्डुः ।<br />क्वापि ज्वालापटालीं परिदधदभितः संपतन्तीं गृहीतां<br />रौद्रः कर्तुं प्रवृत्तो हर इव स तदा मारुतोनृत्यलीलाः ॥११॥</div>
</div>
<div class="authorline">इत्यार्षे श्रीवासि० वाल्मी० दे० मो० नि० उ० अ० वि० श० कल्पान्तवर्णनं नामैकचत्वारिशदधिकशततमः सर्गः ॥१४१॥</div>
</div>
