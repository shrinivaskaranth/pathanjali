<div class="section" type="sarga" id="">
<div class="verse" type="shloka" id="">
<div class="versetext" type="gadya">सहचरा ऊचुः ।</div>
<div class="versetext">पश्याद्रिसानाविव बिम्बितं स्वं पुरःसरो मारपुरःसरो यः ।<br />कह्लारपद्मोत्पलजालनाल-ललद्विचित्रारवपक्षिवीतम् ॥१॥</div>
</div>
<div class="verse" type="shloka" id="">
<div class="versetext">विकासितोद्दण्डसहस्रपत्र-कोशस्थलस्थोद्धृरराजहंसम् ।<br />पीठद्विरेफद्विजलोकजुष्टं भुवीव गेहं कमलासनस्य ॥२॥</div>
</div>
<div class="verse" type="shloka" id="">
<div class="versetext">आकीर्णसीकरकरालदिगन्तराले फुल्लोत्पलाब्जपटलोदररेणुगौरम् ।<br />आमोदमत्तमधुपद्विजगीतिगीतं यातं वितानकमिवाम्बरगं वहन्तम् ॥३॥</div>
</div>
<div class="verse" type="shloka" id="">
<div class="versetext">क्वचित्तरत्तारतरङ्गभङ्गं क्वचिद्विषद्भूरिविराविभृङ्गम् ।<br />क्वचिद्गभीरामलवारिसुप्तं क्वचित्सरोजोज्ज्वलपुष्पगुप्तम् ॥४॥</div>
</div>
<div class="verse" type="shloka" id="">
<div class="versetext">कणाणुमुक्ताजलतापटालं तीरेषु सिंहे सुलतासुटालम् ।<br />तरङ्गनिर्धूतशिलोग्रकच्छं महीतलाकाशमनन्तकच्छम् ॥५॥</div>
</div>
<div class="verse" type="shloka" id="">
<div class="versetext">तडित्प्रकाशोदरमस्यमेघ-नुन्नालजातोत्थरजःप्रभाभिः ।<br />पृषद्भरध्वान्तमयैकदेशं संध्याम्बराभोगमिवाप्रकाशम् ॥६॥</div>
</div>
<div class="verse" type="shloka" id="">
<div class="versetext">वातावकीर्णशरदम्बुदखण्डखण्डं व्योमेव केवलसमीरणमावृताङ्गम् ।<br />हसैर्लसद्विसलताकवलालसांसैः कालेन संचयकृतैरिव चन्द्रबिम्बैः ॥७॥</div>
</div>
<div class="verse" type="shloka" id="">
<div class="versetext">आमोदमन्दमकरन्दकरालवात-व्याधूतपङ्कपुटपाटनपाटवेन ।<br />उद्यन्महापटपटा वयतीव लेखा क्षुभ्यत्खगाश्रितलतोज्झितपुष्पवर्षम् ॥८॥</div>
</div>
<div class="verse" type="shloka" id="">
<div class="versetext">वेल्लन्महाकमलपल्लवतालवृन्त-संवीजितं वलितचामरचारुफेनम् ।<br />राजायमानमलिकोकिलगीतगीतं सहृत्तपङ्कजलताललिताङ्गनौघम् ॥९॥</div>
</div>
<div class="verse" type="shloka" id="">
<div class="versetext">भृङ्गाग्रभाजनमनोहरहारिगीतं राजीवरेणुरणकीर्णपिशङ्गतोयम् ।<br />डिण्डीरपिण्डपरिपाण्डुरपुण्डरीक-खण्डोपमण्डिततटोपवनावतंसम् ॥१०॥</div>
</div>
<div class="verse" type="shloka" id="">
<div class="versetext">विविक्तहृदयाम्भोजं हृदयाह्लादनं परम् ।<br />रसवत्स्वादु भातीदं सरः सत्संगमोपमम् ॥११॥</div>
</div>
<div class="verse" type="shloka" id="">
<div class="versetext">बिम्बितेन मरुव्योम्ना भातीदं सौम्य निर्मलम् ।<br />शास्त्रार्थपरिणामेन महतामिव मानसम् ॥१२॥</div>
</div>
<div class="verse" type="shloka" id="">
<div class="versetext">किंचिल्लक्ष्यमपश्यामं पृषत्परुषमारुतम् ।<br />हिमाभ्रमिव भातीदं सरः सरससारसम् ॥१३॥</div>
</div>
<div class="verse" type="shloka" id="">
<div class="versetext">यथेदं ब्रह्मणो दृश्यमविकारादि नेतरत् ।<br />यथाम्भसि तरङ्गादि राजन्पृथगिव स्थितम् ॥१४॥</div>
</div>
<div class="verse" type="shloka" id="">
<div class="versetext">आत्मनैवोह्यमानानां चक्रावर्तविधायिनाम् ।<br />जडाशयानां विषमा हा कल्लोलपरम्परा ॥१३॥</div>
</div>
<div class="verse" type="shloka" id="">
<div class="versetext">कूपवापीसरोब्धीनां दृश्यते यादृगन्तरम् ।<br />नारीपुरुषतोयानां विज्ञेयं तादृगन्तरम् ॥१६॥</div>
</div>
<div class="verse" type="shloka" id="">
<div class="versetext">जन्तोरिवास्य मनसो जलजातिबन्ध-<br />जीर्णस्य जर्जरदशालहरीभ्रमेण ।<br />आवर्तवृत्तिवलितान्यतिसंततानि<br />को नाम संकलयितुं कमलानि शक्तः ॥१७॥</div>
</div>
<div class="verse" type="shloka" id="">
<div class="versetext">चित्रं विजृम्भितमहो जडसंगमस्य<br />पद्मोपि यन्निजगुणानगुणानिवैषः ।<br />अन्तः प्रगोपयति कण्ठतले निवेश्य<br />सर्वस्य दर्शयति दुर्भगकण्टकौघम् ॥१८॥</div>
</div>
<div class="verse" type="shloka" id="">
<div class="versetext">सच्छिद्रैरदृढैः सूक्ष्मैर्गोपितैर्जाड्यसंयुतैः ।<br />अनल्पैरपि निःसारैः पद्मस्येव गुणैरलम् ॥१९॥</div>
</div>
<div class="verse" type="shloka" id="">
<div class="versetext">महतां कुलपद्मानां गुणसौन्दर्यशालिनाम् ।<br />प्रभावं नास्ति संख्यातुं वासुकेरपि शक्तता ॥२०॥</div>
</div>
<div class="verse" type="shloka" id="">
<div class="versetext">हरिवक्षोगता लक्ष्मीरपि शोभार्थमेव यत् ।<br />बिभर्ति कमलं हस्ते कान्याशंसाधिका भवेत् ॥२१॥</div>
</div>
<div class="verse" type="shloka" id="">
<div class="versetext">सितासिताभ्यां रूपाभ्यां कमलोत्पलखण्डयोः ।<br />वैसादृश्यं भवेत्किंतु समा जडजडैतयोः ॥२२॥</div>
</div>
<div class="verse" type="shloka" id="">
<div class="versetext">साम्यं न फुल्लविपिनेन सरःसु याति<br />व्योम्ना न तारकयुतेन न चेन्दुवृन्दैः ।<br />नृत्यद्वधूविहसिताननशोभयैति<br />फुल्लस्य पङ्कजवनस्य नवोदिता श्रीः ॥२३॥</div>
</div>
<div class="verse" type="shloka" id="">
<div class="versetext">येषां पुष्पलतास्वादैरनन्यमनसां गतम् ।<br />भृङ्गाणामायुरायामि त एव सुभगोत्तमाः ॥२४॥</div>
</div>
<div class="verse" type="shloka" id="">
<div class="versetext">चूतचारुचमत्कारं चञ्चरीकाश्चरन्ति ये ।<br />त एव सचमत्कारा इतरे जातिपूरणम् ॥२५॥</div>
</div>
<div class="verse" type="shloka" id="">
<div class="versetext">मत्ता मधुमदामोदैः पुष्करेषु रणन्ति ये ।<br />तुष्टानामितरस्वादैर्भ्रमराणां हसन्ति ते ॥२६॥</div>
</div>
<div class="verse" type="shloka" id="">
<div class="versetext">येनोषितं विरुतमुल्लसितं प्रसुप्तं<br />पद्मोदरेषु शशिकोटरकोमलेषु ।<br />भृङ्गः स एष शिशिरे विरसेषु भावं<br />कष्टं करिष्यति कथं तरुपुष्पकेषु ॥२७॥</div>
</div>
<div class="verse" type="shloka" id="">
<div class="versetext">अफुल्लमल्लिकोद्दाममुकुलोपरि षट्पदः ।<br />दृश्यते कालरुद्रेण शूले प्रोत इवान्धकः ॥२८॥</div>
</div>
<div class="verse" type="shloka" id="">
<div class="versetext">आस्वादयन्विविधपुष्पमधूनि भृङ्ग<br />नित्यं भ्रमन्सकलशैललतागृहेषु ।<br />नाद्यापि तुष्यसि किमङ्ग दुराशयोऽसि<br />मन्ये न सारमुपगच्छसि वा वनेभ्यः॥२९॥</div>
</div>
<div class="verse" type="shloka" id="">
<div class="versetext">कमलकुलकवलकोविद गच्छ सरो मधुप मा रूढम् ।<br />बदरदरीषु विदीर्णं देहं कुरु कण्टकक्रकचैः ॥३०॥</div>
</div>
<div class="verse" type="shloka" id="">
<div class="versetext">अतसीकुसुमे कुवलय-दलवलये विकसिते च तापिच्छे ।<br />परभागमेहि मधुना तासु विसदृशीव पण्डितः पुरुषः ॥३१॥</div>
</div>
<div class="verse" type="shloka" id="">
<div class="versetext">पश्यैषा नाभिनलिनीकेसरैः पालिता श्रिया ।<br />हंसमालामलावल्ली सामगायनकूजिता ॥३२॥</div>
</div>
<div class="verse" type="shloka" id="">
<div class="versetext">दोलाकमलनीडस्थां दृष्ट्वा खे प्रतिबिम्बिताम् ।<br />हंसो हंसीमनुसरन्मण्डले नेह चेतति ॥३३॥</div>
</div>
<div class="verse" type="shloka" id="">
<div class="versetext">मा भूत्कस्यचिदेवैषा राजन्व्यसनिता भृशम् ।<br />पश्यैतां बिम्बितां हंसो हंसीमनुसरन्मृतः ॥३४॥</div>
</div>
<div class="verse" type="shloka" id="">
<div class="versetext">हेलया राजहंसेन यत्कृतं कलकूजितम् ।<br />न तद्वर्षशतेनापि जानात्याशिक्षितुं बकः ॥३५॥</div>
</div>
<div class="verse" type="shloka" id="">
<div class="versetext">समानेष्वाकराकारजातिचेष्टाशनादिषु ।<br />हंसस्य राजहंसस्य दूरमत्यन्तमन्तरम् ॥३६॥</div>
</div>
<div class="verse" type="shloka" id="">
<div class="versetext">शुक्लपक्षस्थितो व्योम्नि कुमुदाकरभासकः ।<br />आह्लादयति चेतांसि हंसश्चन्द्र इवोत्थितः ॥३७॥</div>
</div>
<div class="verse" type="shloka" id="">
<div class="versetext">उन्नालनलिनीनालकदलीस्तम्भसंकुले ।<br />वने विहरतां लक्ष्मीं हंसानामेति कः खगः ॥३८॥</div>
</div>
<div class="verse" type="shloka" id="">
<div class="versetext">तरङ्गवलया लोलसीकरोत्करहारिणी ।<br />कुमुदोत्पलकह्लारपुष्पसंभारसुन्दरी ॥३९॥</div>
</div>
<div class="verse" type="shloka" id="">
<div class="versetext">भृङ्गलोलालकलता रणत्सारसनूपुरा ।<br />वर्तुलावर्तनाभीका चलद्वीचिविलोचना ॥४०॥</div>
</div>
<div class="verse" type="shloka" id="">
<div class="versetext">प्रतीक्षमाणा दयितं रसपूरकरं धरम् ।<br />नारीव सरसी चारुहंसकाभ्यां विराजते ॥४१॥</div>
</div>
<div class="verse" type="shloka" id="">
<div class="versetext">हे हंस मद्गुबककाकशरारुसारे<br />मा त्वं सरस्यविरतं कुरु वासमेकः ।<br />आपद्यपीह समशीलवयोवचोभिः<br />श्रेयःफला भवति संगतिरात्मवर्गैः ॥४२॥</div>
</div>
<div class="verse" type="shloka" id="">
<div class="versetext">पादाक्रान्तमहेभमस्तकतटः पद्माकरैकालयः<br />कह्लारोत्पलकुन्दचम्पकलतासंभोगसौभाग्यवान् ।<br />भृङ्गोऽप्येष विधेर्वशेन शिशिरे लोष्टं तृणं स्वादयन्<br />शीते शुष्कबकत्यहो नु विपदा दैन्ये मनो दीयते ॥४३॥</div>
</div>
<div class="verse" type="shloka" id="">
<div class="versetext">पुत्रस्येह दलोदरे द्युति तरत्तारं चिरं संस्मृतं<br />हंसस्यांसविनुन्ननालगहने संचारिणा भो मया ।<br />शुक्लासारमिवाब्जिनी विकिरति स्वं वारिबिन्दूत्करं<br />मध्याह्ने शिशिरं विकासि सहसा मूर्घ्नि स्फुटं दृश्यताम् ॥४४॥</div>
</div>
(ath)व्योम्नीन्दोरिवसौम्यवारिणिचिरं निःशब्दकं सर्पतो<br />हंसस्यांसहताब्जनालवलनानिष्कम्पटङ्कक्षतैः ।<br />गङ्गावारिवदत्र पुष्करपुटाद्ब्राह्मादिवास्योपरि<br />भ्रष्टा ये जलबिन्दवो जलचरा हृष्टाः पिबन्त्याशु तान्<br />इत्यार्षे श्रीवासिष्ठमहारामा० वा० दे० मो० नि० उ० अविद्यो० विप० पद्मभ्रमरहंसवर्णनं नाम सप्तदशाधिकशततमः सर्गः ॥११ ७॥author
</div>
