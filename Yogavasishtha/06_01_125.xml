<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">सिद्धान्तोऽध्यात्मशास्त्राणां सर्वापह्नव एव हि ।<br />नाविद्यास्तीह नो माया शान्तं ब्रह्मेदमक्रमम् ॥१॥</div>
</div>
<div class="verse" type="shloka" id="">
<div class="versetext">शान्त एव चिदाभासे स्वच्छे समसमात्मनि ।<br />समग्रशक्तिखचिते ब्रह्मेति कलिताभिधे ॥२॥</div>
</div>
<div class="verse" type="shloka" id="">
<div class="versetext">निर्णीय केचिच्छून्यत्वं केचिद्विज्ञानमात्रताम् ।<br />केचिदीश्वररूपत्वं विवदन्ते परस्परम् ॥३॥</div>
</div>
<div class="verse" type="shloka" id="">
<div class="versetext">सर्वमेव परित्यज्य महामौनी भवानघ ।<br />निर्वाणवान्निर्मननः क्षीणचित्तः प्रशान्तधीः ॥४॥</div>
</div>
<div class="verse" type="shloka" id="">
<div class="versetext">आत्मन्येवास्स्व शान्तात्मा मूकान्धबधिरोपमः ।<br />नित्यमन्तर्मुखो भूत्वा स्वात्मनान्तः प्रपूर्णधीः ॥५॥</div>
</div>
<div class="verse" type="shloka" id="">
<div class="versetext">जाग्रत्येव सुषुप्तस्थः कुरु कर्माणि राघव ।<br />अन्तः सर्वपरित्यागी बहिः कुरु यथागतम् ॥६॥</div>
</div>
<div class="verse" type="shloka" id="">
<div class="versetext">चित्तसत्ता परं दुःखं चित्तासत्ता परं सुखम् ।<br />अतश्चित्तं चिदेकात्मा नय क्षयमवेदनात् ॥७॥</div>
</div>
<div class="verse" type="shloka" id="">
<div class="versetext">दृष्टा रम्यमरम्यं वा स्थेयं पाषाणवत्समम् ।<br />एतावतात्मयत्नेन जिता भवति संसृतिः ॥८॥</div>
</div>
<div class="verse" type="shloka" id="">
<div class="versetext">संवेदनीयं न सुखं नासुखं न च मध्यमम् ।<br />एतावतात्मयत्नेन दुःखान्तोऽनन्त आप्यते ॥९॥</div>
</div>
<div class="verse" type="shloka" id="">
<div class="versetext">आपीनमण्डलशशाङ्कवदन्तरेव<br />श्रीमद्रसायनमयः सुखमेति तज्ज्ञः ।<br />विज्ञातसर्वभुवनत्रयवस्तुसारः<br />कुर्वन्न नाम कुरुते परमभ्युपेतः ॥१०॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० तुर्ये स्थैर्योपायकथनंनाम पञ्चविंशत्युत्तरशततमः सर्गः ॥१२५॥</div>
</div>
