<div class="section" type="sarga" id="">
<div class="verse" type="shloka" id="">
<div class="versetext" type="gadya">अनुचरा ऊचुः ।</div>
<div class="versetext">देव पश्यात्र संग्रामलग्नसीमान्तभूभृताम् ।<br />कचन्ति हेतिसंघाता विसरन्ति बलानि च ॥१॥</div>
</div>
<div class="verse" type="shloka" id="">
<div class="versetext">हतान्हतानभिमुखान्वीरान्वीरैः सहस्रशः ।<br />आरोप्यारोप्य खं यान्ति पश्य पश्याङ्गनारथैः ॥२॥</div>
</div>
<div class="verse" type="shloka" id="">
<div class="versetext">विजिगीषोः पुनः प्राप्ते संकटे प्रकटे रणे ।<br />धर्म्यं विराजते युद्धं यौवने सुरतं यथा ॥३॥</div>
</div>
<div class="verse" type="shloka" id="">
<div class="versetext">लोकैरनिन्दिता लक्ष्मीरारोग्यं श्रीसमन्वितम् ।<br />धर्म्यं युद्धं परार्थेन जीवितस्योत्तमं फलम् ॥४॥</div>
</div>
<div class="verse" type="shloka" id="">
<div class="versetext">अविरोधेन धर्मस्य युद्धे संमुखमागतम् ।<br />योधानुरूपं यो हन्ति शूरः स्वर्ग्यः स नेतरः ॥५॥</div>
</div>
<div class="verse" type="shloka" id="">
<div class="versetext">हस्तस्थितासिवरनीलसरोजदाम-<br />श्यामो हयोत्थघनरेणुनिशागमोऽत्र ।<br />आलोकय क्रमणमेष कथं करोति<br />प्रोन्नामहेतिभरभूषणभाजि लक्ष्म्याः ॥६॥</div>
</div>
<div class="verse" type="shloka" id="">
<div class="versetext">एते कचन्ति शरशक्तिगदाभुशुण्डी-<br />शूलासिकुन्तपटुतोमरचक्रपूर्णाः ।<br />तापाः सताण्डवकचप्रचले चलेऽब्धौ<br />देहेन वल्गति भुवीव फणीन्द्रसंघाः ॥७॥</div>
</div>
<div class="verse" type="shloka" id="">
<div class="versetext">पश्याम्बरं बलवदम्बुधराब्धिपूर्णं<br />पश्याम्बरं तरलतारकतारहारम् ।<br />पश्याम्बरं सुघनसक्तमसैकसारं<br />पश्याम्बरं विशदचन्द्रकरावसिक्तम् ॥८॥</div>
</div>
<div class="verse" type="shloka" id="">
<div class="versetext">यत्रानेकसुरासुरास्पदघटा तारापदेशं गता<br />ऋक्षाणां च यदास्पदं विसरतां सर्वोन्नतानां च यत् ।<br />तस्मिञ्छून्यमिति प्रतीतिरधुनाप्यस्तं गता नाम्बरे<br />कोऽन्यो मार्जयितुं जनोऽज्ञरचितं लोकापवादं क्षमः॥९॥</div>
</div>
<div class="verse" type="shloka" id="">
<div class="versetext">मेघाटोपैः प्रलयदहनैरद्रिपक्षाभिघातै-<br />स्तारापूरैरमरदितिजक्षुब्धसंग्रामसंघैः ।<br />व्योमाद्यापि प्रकृतिविकृतिं नाम नायात्यसंख्यै-<br />रन्तः साराशयगुणवतां लक्ष्यते नो महिम्नः ॥१०॥</div>
</div>
<div class="verse" type="shloka" id="">
<div class="versetext">आन्दोलयस्यविरलं गगनार्कमङ्के<br />नारायणं च शशिनं च तथेतराणि ।<br />तेजांसि भासुरतडित्प्रभृतीनि साधो<br />चित्रं तथापि न जहासि यदान्ध्यमन्तः ॥११॥</div>
</div>
<div class="verse" type="shloka" id="">
<div class="versetext">आकाश काशसि तु यत्र शशाङ्कबिम्बं<br />त्वत्कीर्णकज्जलतमो मलिनोऽसितत्वम् ।<br />सङ्गान्न यन्नयसि तत्खलु चित्रमुच्चैः<br />को नाम वान्तरमलं मलिनीकरोति ॥१२॥</div>
</div>
<div class="verse" type="shloka" id="">
<div class="versetext">पूर्णस्यापि जगद्दोषैः सर्वदैवाविकारिणः ।<br />खस्य मन्ये बुधस्येव सुखं सर्वार्थशून्यता ॥१३॥</div>
</div>
<div class="verse" type="shloka" id="">
<div class="versetext">कल्पाभ्रद्रुमवीरुदुन्नतिदृशां कर्तासि धर्तासि च<br />आकाशेन्दुघनार्ककिन्नरमरुत्स्कन्धामराणामपि ।<br />सर्वं रम्यमसंकुलाशय समस्वच्छस्वभावस्य ते<br />यत्त्वेतद्दहनत्वमङ्ग तदहो मुख्याय खेदाय नः ॥१४॥</div>
</div>
<div class="verse" type="shloka" id="">
<div class="versetext">आकाश काशमसि निर्मलमच्छमुच्चै-<br />राधार उन्नततयोत्तममुत्तमानाम् ।<br />त्वामेत्य किंतु विरलं करकाघनोऽयं<br />लोकं विमर्दयति तेन परोऽसि नीचैः ॥१५॥</div>
</div>
<div class="verse" type="shloka" id="">
<div class="versetext">आकाश कर्षकष एव निकर्षणं ते<br />मन्ये चिरं समचितं न तु किंचिदन्यत् ।<br />शून्योऽसि यज्जलधरर्क्षविमानचन्द्र-<br />सूर्यानिलान्वहसि भासि न चार्थशून्यः ॥१६॥</div>
</div>
<div class="verse" type="shloka" id="">
<div class="versetext">अह्नि प्रकाशमसि रक्तवपुर्दिनान्ते<br />यामासु कृष्णमथ चाखिलवस्तुरिक्तम् ।<br />नित्यं न किंचिदपि सद्वहसीति मायां<br />न व्योम वेत्ति विदुषोऽपि विचेष्टितं ते ॥१७॥</div>
</div>
<div class="verse" type="shloka" id="">
<div class="versetext">अकिंचनोऽपि कार्याणि साधयत्यातताशयः ।<br />अन्तःशून्यमपि व्योम सर्वस्योन्नतिकारणम् ॥१८॥</div>
</div>
<div class="verse" type="shloka" id="">
<div class="versetext">न तृणसलिलं नैव ग्रामो न नाम च पत्तनं<br />न च दलभरस्निग्धच्छायस्तरुर्न च सत्प्रपा ।<br />तदपि गगनाध्वानं सूर्यः प्रयाति दिने दिने<br />विषममपि यत्प्रारब्धं तत्त्यजन्ति न सात्त्विकाः ॥१९॥</div>
</div>
<div class="verse" type="shloka" id="">
<div class="versetext">यामा ध्वान्तपटेन शीतलरुचिः कर्पूरपूरैः करै-<br />रर्कालोकनवांशुकेन दिवसस्तारौघपुष्पोत्करैः ।<br />द्यौरम्भोदतुषारवारिकुसुमैः सर्वर्तवो भूषय-<br />न्त्येते कालकलात्मनोस्त्रिभुवने व्योमाङ्गणं नाथयोः ॥२०॥</div>
</div>
<div class="verse" type="shloka" id="">
<div class="versetext">धूमाभ्ररेणुतिमिरार्कनिशेशसंध्या<br />ताराविमानगरुडाद्रिसुरासुराणाम् ।<br />क्षोभैरपि प्रकृतिमुज्झति नान्तरिक्षं<br />चित्रोत्थिता स्थितिरहो नु महाशयस्य ॥२१॥</div>
</div>
<div class="verse" type="shloka" id="">
<div class="versetext">दिग्भित्तिबद्धमिदमूर्ध्वतलान्तरिक्ष<br />मुर्वीतलं घनपुराचलभूरिभाण्डम् ।<br />विद्याधरामरमहोरगजालकारं<br />लोकौघसंसरणसंघपिपीलिकाढ्यम् ॥२२॥</div>
</div>
<div class="verse" type="shloka" id="">
<div class="versetext">कालः क्रिया च भुवनं भवनं चिराय<br />नामाधितिष्ठत इवोपवनं विकासि ।<br />आशङ्क्यते प्रतिदिनं ननु नष्टमेव<br />नाद्यापि नश्यति च केयमहो नु माया ॥२३॥</div>
</div>
<div class="verse" type="shloka" id="">
<div class="versetext">खं मन्ये पादपादीनां रोधयत्यधिकोन्नतिम् ।<br />अकर्तुरेव महतो महिम्नोदेति कर्तृता ॥२४॥</div>
</div>
<div class="verse" type="shloka" id="">
<div class="versetext">जगतां यत्र लक्षाणि न भवन्त्युद्भवन्ति च ।<br />तच्छून्यमुच्यते व्योम धिक्पाण्डित्यमखण्डितम ॥२५॥</div>
</div>
<div class="verse" type="shloka" id="">
<div class="versetext">व्योमन्येव प्रलीयन्ते व्योमतः प्रोद्भवन्ति च ।<br />गच्छतोन्मत्ततामेतामीश्वरान्यभिदा कृता ॥२६॥</div>
</div>
<div class="verse" type="shloka" id="">
<div class="versetext">आयान्ति यान्ति निपतन्ति तथोत्पतन्ति<br />सर्गश्रियः कणघटा इव पावकोत्थाः ।<br />यत्रामलं तदहमेकमनादिमध्यं<br />मन्ये खमेव न तु कारणमीश्वराख्यम् ॥२७॥</div>
</div>
<div class="verse" type="shloka" id="">
<div class="versetext">आधारमायततरं त्रिजगन्मणीना-<br />मङ्गे बिभर्त्यमितमन्तरशेषवस्तु ।<br />व्योमैव चिद्वपुरहं परमेव मन्ये<br />यत्रोदयास्तमयमेति जगद्भ्रमोऽयम् ॥२८॥</div>
</div>
<div class="verse" type="shloka" id="">
<div class="versetext">वनावनौ वनचरचारुकामिना<br />मनोहरद्रुमगहनेषु गीयते ।<br />इतो गिरेः शिरसि विलोक्यतेऽमुना<br />वियोगिना पथि वहता रसाकुलम् ॥२९॥</div>
</div>
<div class="verse" type="shloka" id="">
<div class="versetext">गीतं श्रृङ्गतरूच्चपल्लवपुटे निःश्वस्य सोत्कण्ठया<br />कंठाश्लिष्टगिरा वियोगहतया विद्याधराणां स्त्रिया ।<br />यन्नामात्र तदेष नाथ पथिकः सोच्छ्वासमाकर्णयन्<br />दोलान्दोलनयेव चञ्चलधिया नो याति नोनूच्यते ॥३०॥</div>
</div>
<div class="verse" type="shloka" id="">
<div class="versetext">गायत्यद्रिशिरस्तरौ दलपुटे निःश्वस्य विद्याधरी<br />काकल्याऽतिलकं वियोगविधुरा बाष्पाकुलैषा पुरः ।<br />नाथोत्सङ्गगृहे गृहीतचिबुकं स्मेरं भवच्चुम्बनं<br />स्मृत्वास्वाद्य रसायनं हतसमा नीता मयैता इति ॥३१॥</div>
</div>
<div class="verse" type="shloka" id="">
<div class="versetext">अस्याः प्राग्भवसत्पतिः स मुनिना शापेन वृक्षीकृतो<br />वर्षद्वादशकं तदेव गणयन्त्येषैव सात्र स्थिता ।<br />गायत्युत्कलिता तदेव दयितं तं पादपं संश्रिता<br />मार्गे मार्गविहारिणां वदनतो राजन्ममैतच्छ्रुतम्॥३२॥</div>
</div>
<div class="verse" type="shloka" id="">
<div class="versetext">पश्यैष सोऽस्मदवलोकनशान्तशापो<br />विद्याधरो विटपितामवमुच्य बालाम् ।<br />कण्ठेकरोति विटपाकृतिविप्रलम्भै-<br />स्तैरेव बाहुभिरलं स्फुटपुष्पहासः ॥३३॥</div>
</div>
<div class="verse" type="shloka" id="">
<div class="versetext">शिखरिणां करिणां कुसुमोत्करो<br />विटपिषु स्फुटरोमसु राजते ।<br />गगनविच्युततारकलीलया<br />शिखरमेष तुषारसमानया ॥३४॥</div>
</div>
<div class="verse" type="shloka" id="">
<div class="versetext">मीनावलीसरभसप्लुतिघट्टिताम्बु-<br />वीचीविलोलविरुवत्कुररीकराला ।<br />कावेर्यहो कुसुमशुक्लपटाऽवभाति<br />निःशङ्करङ्कुकुलसंकुलकूलकच्छा ॥३५॥</div>
</div>
<div class="verse" type="shloka" id="">
<div class="versetext">भात्यत्र पश्य रविणा कटके सुवेल-<br />शैलस्य काञ्चनशिला सकलामलश्रीः ।<br />वेलावलोलवरुणालयवीचिभङ्ग-<br />पर्यस्तवाडवकृशानुकणोपमाना ॥३६॥</div>
</div>
<div class="verse" type="shloka" id="">
<div class="versetext">आसन्नपीनजलदावलितालयानां<br />गेहोपशल्यपरिफुल्लवनद्रुमाणाम् ।<br />लक्ष्मीः पलाशपटलावलिताम्बराणां<br />घोषौकसां समवलोकय पर्वतेषु ॥३७॥</div>
</div>
<div class="verse" type="shloka" id="">
<div class="versetext">उन्निद्रपुष्पपटुपाण्डुरपुष्पखण्डा<br />मन्दारभाण्डविशिखण्डिकरण्डकच्छाः ।<br />ग्रामाः प्रपातजलजालविलासवाद्या<br />वल्गद्गुहागहनगीतजना जयन्ति ॥३८॥</div>
</div>
<div class="verse" type="shloka" id="">
<div class="versetext">उन्निद्रकन्दलदलान्तरलीयमान-<br />कूजन्मदान्धमधुपोन्मदपामराणाम् ।<br />मन्ये न सा भवति तुष्टिरिहामराणां<br />या गोकुलेषु गिरिगह्वरिणां नराणाम् ॥३९॥</div>
</div>
<div class="verse" type="shloka" id="">
<div class="versetext">भृङ्गावदोलितलताकुलकाननान्त-<br />र्गायत्पुलिन्ददयिताननदत्तनेत्रम् ।<br />लीलाकुला गतघृणं गिरिगह्वरेषु<br />किं घ्नन्ति शत्रुमिव मुग्धमृगं किराताः ॥४०॥</div>
</div>
<div class="verse" type="shloka" id="">
<div class="versetext">नानाविकासिकुसुमोत्करसारलब्ध-<br />वल्लीदलावलनशीतलिताध्वगाङ्गाः ।<br />साम्भःप्रथप्रसरणेन तरत्तरङ्गा<br />ग्रामा गिरीन्द्रगहनेषु जयन्ति चन्द्रम् ॥४१॥</div>
</div>
<div class="verse" type="shloka" id="">
<div class="versetext">कूजन्निर्जरवारयः परिसरत्प्रोन्निद्रतालद्रुमा<br />हेलोल्लासितपुष्पपल्लववलद्वल्लीवितानाम्बराः ।<br />पर्यन्तोन्नतसाललम्बिजलदा रम्या गिरिग्रामका-<br />श्चन्द्राश्वत्थमितावनिं शशिपुरस्योद्यानभागा इव ॥४२॥</div>
</div>
<div class="verse" type="shloka" id="">
<div class="versetext">आसन्नपीतघनघर्घरमेघनाद-<br />नृत्यच्छिखण्डिनवताण्डवविप्रकीर्णैः ।<br />ग्रामाः कलापिकुलकोमलबर्हखण्डैः<br />प्रोड्डीनचन्द्रकमणिप्रकरा जयन्ति ॥४३॥</div>
</div>
<div class="verse" type="shloka" id="">
<div class="versetext">पार्श्वस्थचारुशशिमण्डलमण्डनेषु<br />विश्रान्तवारिगुरुवारिदवारणेषु ।<br />ग्रामेषु या गिरितटेषु विलासलक्ष्मी<br />राज्येषु सा विभववत्सु कुतो विरिंचेः ॥४४॥</div>
</div>
<div class="verse" type="shloka" id="">
<div class="versetext">स्वामोदनन्दनवनान्तरसुन्दरेषु<br />संतानकस्तवकहासिनिकुञ्जकेषु ।<br />उन्निद्रमन्द्रमधुपाकुलपारिभद्र-<br />सान्द्रद्रुमेष्वभिरमे गिरिगह्वरेषु ॥४५॥</div>
</div>
<div class="verse" type="shloka" id="">
<div class="versetext">हरिणीरावरम्येषु हारिहारीतहारिषु ।<br />गिरिग्रामेषु पुष्पेषुपुरेष्विव रतिर्नृणाम् ॥४६॥</div>
</div>
<div class="verse" type="shloka" id="">
<div class="versetext">स्फाटिकस्तम्भसंभाररम्यनिर्झरवारिणि ।<br />नृत्यन्त्येताः शिखण्डिन्यः पश्यास्मिन्ग्रामगह्वरे॥४७॥</div>
</div>
<div class="verse" type="shloka" id="">
<div class="versetext">शिखण्डिन्यो विलासिन्यः पुष्पभारनता लताः ।<br />अत्र नृत्यन्ति कुञ्जेषु रणनिर्झरपुष्करे ॥४८॥</div>
</div>
<div class="verse" type="shloka" id="">
<div class="versetext">हारीतहारिहरितोपवनद्रुमासु<br />वापीप्रमाणरणितामलकाकलीषु ।<br />ग्रामस्थलीषु गिरिगह्वरगोपितासु<br />मन्ये मुदैष रमते स्वरसेन कामः ॥४९॥</div>
</div>
<div class="verse" type="shloka" id="">
<div class="versetext">श्रीमद्वृत्तमहाशयातपहरप्रोच्चैर्गभीराकृते<br />भूभृन्मूर्धसु भूषणं भवसि भो भूमे रसैकास्पदम् ।<br />एतत्तु क्षपयेन्मनांसि यदिदं मेघ त्वया वर्षता<br />हर्षादूषरपल्वलस्थलतरुष्वम्भोविभागक्रमः ॥५०॥</div>
</div>
<div class="verse" type="shloka" id="">
<div class="versetext">नित्यं स्नासि सुतीर्थवारिविसरैरुच्चैःपदस्थोऽम्बुदः<br />शुद्धः सन्विपिनावनौ निवससि प्रारब्धमौनव्रतः ।<br />रिक्तस्याप्यतिकान्तिरेव भवतः कायाश्रया लक्ष्यते<br />प्रोत्थायाशनिमातनोषि किमिदं तुच्छं तवाचेष्टितम्॥५१॥</div>
</div>
<div class="verse" type="shloka" id="">
<div class="versetext">वस्त्वस्थानगतं सर्वं शुभमप्यशुभं भवेत् ।<br />दुर्मेघं स्थानमासाद्य वारि त्वसिततां गतम् ॥५२॥</div>
</div>
<div class="verse" type="shloka" id="">
<div class="versetext">अहो नु मेघेन जलं विमुक्त-<br />महो नु तोयेन विपूरिता भूः ।<br />अहो नु भूमौ परिपोषितश्च<br />जलैर्धनाढ्यैः प्रणयीव दीनः ॥५३॥</div>
</div>
<div class="verse" type="shloka" id="">
<div class="versetext">नैर्घृण्यमस्थैर्यमथाशुचित्वं<br />रथ्याचरत्वं परिकुत्सितत्वम् ।<br />श्वभ्यो गृहीतं किमु नाम मूर्खै-<br />मूर्खेभ्य एवाथ शुना न जाने ॥५४॥</div>
</div>
<div class="verse" type="shloka" id="">
<div class="versetext">गुणैः कतिपयैरेव बहुदोषोऽपि कस्यचित् ।<br />उपादेयो भवत्येव शौर्यसंतोषभक्तिभिः ॥५५॥</div>
</div>
<div class="verse" type="shloka" id="">
<div class="versetext">उन्मत्तमत्तपतनोन्मुखधावमान-<br />मानाधिकान्विषयवीथिषु दत्तमूर्तिः ।<br />यन्मन्यते तृणलवाग्र विलोकयेच्छा-<br />सत्त्वं जडत्वमुत वास्य विचार्यतां तत् ॥५६॥</div>
</div>
<div class="verse" type="shloka" id="">
<div class="versetext">कोलाहलः समानेऽपि तिर्यक्त्वे क्षुब्धमानसैः ।<br />अन्यथा सह्यते सिंहैर्मीलितैरन्यथा श्वभिः ॥५७॥</div>
</div>
<div class="verse" type="shloka" id="">
<div class="versetext">नित्याशुचे प्रियजने भषणैकनिष्ठ<br />रथ्यान्तरभ्रमणनीतसमस्तकाल ।<br />कौलेयकाशयसमानतयैव मन्ये<br />मूर्खेण केनचिदहो बत शिक्षितोसि॥५८॥</div>
</div>
<div class="verse" type="shloka" id="">
<div class="versetext">नित्यं सर्वं जगदसदृशं कुर्वतोच्चैर्विधात्रा<br />दौहित्रेऽस्मिञ्छुनि समदृशे निर्मितं सर्वमेव ।<br />वासोऽमेध्यावकरकुहरे भोजनं गूथपूयं<br />सर्वालोके कुरतिकुरतिः सर्वनिन्द्यं शरीरम् ॥५९॥</div>
</div>
<div class="verse" type="shloka" id="">
<div class="versetext">त्वत्तः कोऽधम इत्युदीरितवते श्वोवाच हासान्वितं<br />मत्तो मौर्ख्यममेध्यमान्ध्यमशुभं यः सेवते सोधिकः<br />शौर्यं भक्तिरकृत्रिमा धृतिरिति श्रीमान्गुणो योस्ति मे<br />मूर्खादेष गुणः प्रयत्ननिचयैरन्विष्य नो लभ्यते ॥६०॥</div>
</div>
<div class="verse" type="shloka" id="">
<div class="versetext">भुङ्क्तेऽमेध्यममेध्य एव रमते नित्यं महावस्करे<br />तूष्णीमत्ति सचेतनं कृतरतिर्निश्चेतनं कृन्तति ।<br />सर्वैरेत्य रते शुनीविवलिते लोष्टैर्जनैस्ताड्यते<br />धात्रा खेलसमन्वितस्थितिरलं लोके कृतो नेश्वरः॥६१॥</div>
</div>
<div class="verse" type="shloka" id="">
<div class="versetext">लिङ्गस्योर्ध्वं रटत्काक आत्मानं दर्शयत्ययम् ।<br />सर्वाधःपातकोत्तुङ्गगतं पश्यत मामिति ॥६२॥</div>
</div>
<div class="verse" type="shloka" id="">
<div class="versetext">काकक कटुकल्कारव<br />कवलितगुणकर्दमे भ्रमन्सरसि ।<br />अन्तरयसि मधुपरवं<br />यदतो मे शिरसि फलभूतः ॥६३॥</div>
</div>
<div class="verse" type="shloka" id="">
<div class="versetext">कवलयति नरकनिकरं<br />परिहरति मृणालिकां ध्वाङ्क्षः ।<br />यदतोऽस्तु मा स्मयस्ते<br />स्वभ्यस्तं सर्वदा स्वदते ॥६४॥</div>
</div>
<div class="verse" type="shloka" id="">
<div class="versetext">विविधवनकुसुमकेसर-<br />धवलवपुर्हस इव दृष्टः ।<br />काकः कृमिकुलकवलं<br />क्लिन्नमथो कवलयन् ज्ञातः ॥६५॥</div>
</div>
<div class="verse" type="shloka" id="">
<div class="versetext">तुल्यवर्णच्छदैः कृष्णः संगतैः किल कोकिलैः ।<br />केन विज्ञायते काकः स्वयं यदि न भाषते ॥६६॥</div>
</div>
<div class="verse" type="shloka" id="">
<div class="versetext">अरण्यान्या मृदः स्थाणौ स्थितः काको निरीक्षते ।<br />चैत्याद्दशदिशश्चोरो निशि सुप्ते जने यथा ॥६७॥</div>
</div>
<div class="verse" type="shloka" id="">
<div class="versetext">सरभससारसविदल-<br />त्पुष्करमकरन्दसुन्दरे सरसि ।<br />कथमिह विहरति काकः<br />स्फुरदवकरनिकरधूसरस्कन्धः ॥६८॥</div>
</div>
<div class="verse" type="shloka" id="">
<div class="versetext">हा कष्टमिष्टवपुषि स्फुटपुण्डरीक-<br />कोशे कषाहननयोग्यमुखः पिशाचः ।<br />पश्यैष काक उपविश्य कुपल्वलेऽस्मिन्<br />लीलाःकरोति विविधाः सह राजहंसैः ॥६९॥</div>
</div>
<div class="verse" type="shloka" id="">
<div class="versetext">हे काक कर्कशरव क्रकचैकचिह्न<br />तादृक्स्वशङ्कनमपि क्व नु तेऽद्य यातम् ।<br />कस्मादनर्थकमिदं पिकपाकमेक-<br />पुत्राशया तदपि ते ह्युपहाससिद्ध्यै ॥७०॥</div>
</div>
<div class="verse" type="shloka" id="">
<div class="versetext">आलोक्य पङ्कजवने सविलासवन्तं<br />काकं कलङ्कसदृशं भृशमारटन्तम् ।<br />हा कष्टशब्दशतनष्टविचेष्टितो यो<br />नो रोदिति क्रकचकेन विदार्यतां सः ॥७१॥</div>
</div>
<div class="verse" type="shloka" id="">
<div class="versetext">विशरारुशरारुमये<br />वकमद्गुघने च पल्वले चपलाः ।<br />स्युर्यदि कौशिककाका-<br />स्तत्स्यादेषा समन्विता गोष्ठी ॥७२॥</div>
</div>
<div class="verse" type="shloka" id="">
<div class="versetext">कोकिलः काकसंघातैः समसंवरणाकृतिः ।<br />गदितैर्व्यक्ततामेति सभायामिव पण्डितः ॥७३॥</div>
</div>
<div class="verse" type="shloka" id="">
<div class="versetext">मृदुकुसुमाङ्कुरदलनं<br />सोढुमलं कोकिलस्य कुसुमलता ।<br />न तु कङ्कगृध्रमद्गुक-<br />बककुक्कुटवायसादीनाम् ॥७४॥</div>
</div>
<div class="verse" type="shloka" id="">
<div class="versetext">श्रोत्रोत्सवं तव कलं कलकण्ठ कोऽत्र<br />नादं श्रृणोति रतिविग्रहसंधिदूतम् ।<br />काकैरुलूककलहैरिह गुल्मकेषु<br />क्रेंकारघर्घररवैः श्रुतिरागतास्तम् ॥७५॥</div>
</div>
<div class="verse" type="shloka" id="">
<div class="versetext">वाचाकोमलया सुकोकिलशिशुः कल्याणकल्पां कथां<br />सर्वावर्जनमार्जवेन कुरुते यावत्पुरो रागिणाम् ।<br />तावन्मत्तनयोऽयमित्यविरतं द्रांकारभीमारवै-<br />र्ध्वांक्षेणोपवने निपत्य नभसः सर्वे कृता नीरसाः ७६॥</div>
</div>
<div class="verse" type="shloka" id="">
<div class="versetext">किं किं कोकिल कूजसि द्रुतरवं हर्षात्समुल्लासितं<br />ग्रीवाकोटरतः प्रवेशय पुनर्मा भूच्चिरं ते भ्रमः ।<br />उद्दामैः कुसुमैर्निरन्तरतरं नेदं मधोर्जृम्भितं<br />हेमंतेन कृतास्तुषारनिकरैः शुष्का अमी पादपाः॥७७॥</div>
</div>
<div class="verse" type="shloka" id="">
<div class="versetext">कूजत्कोकिल कोमलं कलरवैर्नित्यं प्रशस्ताकृते<br />केनेदं बत शिक्षितोसि वचनं दुःखप्रदं दुर्भगम् ।<br />चैत्रे चित्रनवाङ्कुरे विरहिणी वक्ति त्वया यात्मनः<br />कस्यायं मधुरित्यतस्तव तवेत्युक्तं त्वरोच्चैस्तरोः ॥७८॥</div>
</div>
</div>
<div class="verse" type="shloka" id="">
<div class="versetext">मौनस्पन्दविहारवर्णवपुषां साम्येऽपि काकव्रजेऽ-<br />काकः कोकिल एष कान्तिरुचिरो दूरात्परिज्ञायते<br />मध्ये मूर्खजनस्य पण्डित इव स्वाकारभव्यक्रियः<br />सर्वो हि प्रथिमानमेति सदृशस्वान्तश्चमत्कारतः ॥७९॥</div>
</div>
<div class="verse" type="shloka" id="">
<div class="versetext">भ्रातः कोकिल कूजितैरलमलं नायात्यनर्घ्यो गुण-<br />स्तूष्णीमास्व विशीर्णपर्णपटलच्छन्ने क्वचित्कोटरे ।<br />उद्दामद्रुमकन्दरे कटुरटत्काकावलीसकुलः<br />कालोयं शिशिरस्य संप्रति सखे नायं वसंतोत्सवः ॥८०॥</div>
</div>
<div class="verse" type="shloka" id="">
<div class="versetext">चित्रं मातरमेष कोकिलशिशुः संत्यज्य काकीं गतः<br />सैषैनं तुदतीति यावदहमप्याचिन्तयामि क्षणम् ।<br />तावत्सोऽपि तथाशु मातृसदृशं श्लिष्टो रसाद्वर्धितुं<br />यामायाति दिशं स्वभावसुभगः सैवास्य माहात्म्यदा ॥८१॥</div>
</div>
<div class="authorline">इत्यार्षे श्रीवा० बा० दे० मो० निर्वा० उ० अवि० विपश्चि० श्वकाककोकिलान्योक्तिवर्णनं नाम षोडशाधिकशततमः सर्गः ॥११६॥</div>
</div>
