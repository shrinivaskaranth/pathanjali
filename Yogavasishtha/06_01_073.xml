<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">इति राजमुखाच्छ्रुत्वा वेतालः शान्तिमाययौ ।<br />भावितात्मतया तत्र विचारोचितया धिया ॥१॥</div>
</div>
<div class="verse" type="shloka" id="">
<div class="versetext">उपशान्तमना भूत्वा मत्वैकान्तमनिन्दितम् ।<br />बभूवाविचलध्यानी विस्मृत्य विषमां क्षुधाम् ॥२॥</div>
</div>
<div class="verse" type="shloka" id="">
<div class="versetext">एतद्राम मयोक्तं ते वेतालप्रश्नजालकम् ।<br />एवंक्रमेण चिदणौ तेनेदं संस्थितं जगत् ॥३॥</div>
</div>
<div class="verse" type="shloka" id="">
<div class="versetext">चिदणोः कोशगं विश्वं विचारेण विलीयते ।<br />कायो वेतालकस्येव शिष्यते यत्पदं तु तत् ॥४॥</div>
</div>
<div class="verse" type="shloka" id="">
<div class="versetext">संहृत्य सर्वतश्चित्तं स्तिमितेनान्तरात्मना ।<br />स्वभावापतितं कुर्वन्निरिच्छं तिष्ठ शान्तधीः ॥५॥</div>
</div>
<div class="verse" type="shloka" id="">
<div class="versetext">आकाशविशदं कृत्वा मनसैव मनो मुने ।<br />तिष्ठैकशमशान्तात्मा सर्वत्र समदर्शनः ॥६॥</div>
</div>
<div class="verse" type="shloka" id="">
<div class="versetext">स्थिरबुद्धिरसंमूढो यथाप्राप्तानुवर्तिनः ।<br />राज्ञो भगीरथस्येव दुःसाध्यमपि सिद्ध्यति ॥७॥</div>
</div>
<div class="verse" type="shloka" id="">
<div class="versetext">संपूर्णशान्तमनसः परितृप्तवृत्ते-<br />र्नित्यं समे सुखमयात्मनि तिष्ठतोऽन्तः ।<br />सिद्ध्यन्ति दुर्लभतरा अपि वाञ्छितार्था<br />गङ्गावतार इव सागरखातवस्तु ॥८॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू० वेतालाख्यानं नाम त्रिसप्ततितमः सर्गः ॥७३॥</div>
</div>
