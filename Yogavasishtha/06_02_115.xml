<div class="section" type="sarga" id="">
<div class="verse" type="shloka" id="">
<div class="versetext" type="gadya">पार्श्वगा ऊचुः ।</div>
<div class="versetext">अत्रोत्तमाशथ लतावलयालयेषु<br />लीलाविलोलललनाः कलयन्ति गीतम् ।<br />उद्दामभावरसविस्मृतवासरेहा<br />विश्रम्य किंनरगणाः कलकाकलीकम् ॥१॥</div>
</div>
<div class="verse" type="shloka" id="">
<div class="versetext">एते हिमाद्रिमलयाचलविन्ध्यसह्य-<br />क्रौञ्चा महेन्द्रमधुमन्दरदर्दुराद्याः ।<br />दूरस्थिता दृशि सिताभ्रपटा वहन्ति<br />संशुष्कपर्णलवलाञ्छितलोष्टलीलाम् ॥२॥</div>
</div>
<div class="verse" type="shloka" id="">
<div class="versetext">अमी दूरालोकव्यवहितमहावर्त्मनिचयाः<br />पुरःप्राकाराणां कुलशिखरिणो बिभ्रति वपुः ।<br />विशन्तीरम्भोधिं कलय लुलिता भान्ति सरितः<br />पटस्यान्तः सक्ताः प्रतनुसितसूत्रा इव दशाः ॥३॥</div>
</div>
<div class="verse" type="shloka" id="">
<div class="versetext">दशाशाः शैलानामुपरि परितः प्रावृतघना<br />घनश्यामाकाराः खगकलकलालापलपिताः ।<br />लतामुक्तैः पुष्पैर्ललितवनलेखाभुजलता<br />हसन्त्यस्ते राजन्भवनवनिता भान्ति पुरतः ॥४॥</div>
</div>
<div class="verse" type="shloka" id="">
<div class="versetext">तालीतमालबकुलाकुलतुङ्गशृङ्ग-<br />मेकीकृताकृति वनं तरलं विभाति ।<br />अभ्याहतं जलनिधेस्तरलैस्तरङ्गै-<br />स्तीरान्तलग्नघनशैवलजालकल्पम् ॥५॥</div>
</div>
<div class="verse" type="shloka" id="">
<div class="versetext">इतः स्वपिति केशवः कुलमितस्तदीयद्विषा-<br />मितोऽपि शरणार्थिनः शिखरिपत्रिणः शेरते ।<br />इतोऽपि वडवानलः सह समस्तसंवर्तकै-<br />रहो विततमूर्जितं भरसहं च सिन्धोर्वपुः ॥६॥</div>
</div>
<div class="verse" type="shloka" id="">
<div class="versetext">एते जम्बुनदीतटा रविकरैराभान्ति हेमाखिल-<br />ग्रामारण्यपुरस्थलीगिरितरुस्थाण्वग्रहारोच्चयाः ।<br />ज्वालालीवलिताबरांतरलिहो मुञ्चन्ति भासोभित-<br />स्सर्वा भूमिप भूरिहैवममरासेव्यास्ति नो मानुषैः ॥७॥</div>
</div>
<div class="verse" type="shloka" id="">
<div class="versetext">एते कदम्बवनकम्बलमम्बुदाभ-<br />माभान्ति भास्करपथानुगता वहन्तः ।<br />अस्याचलस्य वसुधेव तटं तवास्तु<br />मा सूर्यरोधकनभस्थघनौघशङ्का ॥८॥</div>
</div>
<div class="verse" type="shloka" id="">
<div class="versetext">एषोऽसौ मलयो लयोग्रलवलीवल्लीलसच्चन्दन-<br />स्फीतामोदमदाद्रसेन तरवो वक्रे क्रियन्ते त्रिभिः ।<br />सज्वालोदहनाक्षसंस्थितकपोलोष्मोदयोत्ताण्डवे<br />अङ्गुष्ठाङ्गुलिभिर्यथोष्णककणास्तप्ता यथा योषिताम्<br />एषोऽब्धिधौतकलधौततटाधिरूढ-<br />भोगीन्द्रभोगपरिवेष्टितचन्दनोऽगः ।<br />विद्याधरीवदनपङ्कजदीप्तिपुञ्ज-<br />हेमीकृताखिलशिलो मलयाभिधानः ॥१०॥</div>
</div>
<div class="verse" type="shloka" id="">
<div class="versetext">कूजत्कुञ्जकठोरगह्वरनदीक्वत्कारवत्कीचक-<br />स्तम्भाडम्बरमूकमौकुलिकुलः क्रौञ्चाचलोयं गिरिः ।<br />एतस्मिन्प्रबलाकिनां प्रचलतामुद्वेजिताः कूजितै-<br />रुद्वेल्लन्ति पुराणरोहणतरुस्तम्भेषु कुम्भीनसाः ॥११॥</div>
</div>
<div class="verse" type="shloka" id="">
<div class="versetext">कोमलकनकलतालय-<br />विलसितललनाविलोलवलयकृतम् ।<br />श्रवणरसायनपानं<br />विततमिहाकर्णयास्य तटे ॥१२॥</div>
</div>
<div class="verse" type="shloka" id="">
<div class="versetext">करिकरटगलितमदजल-<br />वलितश्चलवीचिचञ्चरीकचयैः ।<br />चर्वित एष कदर्थित<br />इव कणनिकरो विरौति वारिनिधौ ॥१३॥</div>
</div>
<div class="verse" type="shloka" id="">
<div class="versetext">पश्यामलेन्दुरामृत-<br />नवनीतशरीरसुन्दरीवलितः ।<br />पितुरुत्सङ्गे कुरुते<br />जललीलां क्षीरवारिनिधौ ॥१४॥</div>
</div>
<div class="verse" type="shloka" id="">
<div class="versetext">नृत्यन्ति मत्तकलकोकिलकाकलीकाः<br />पश्यामले मलयसानुनि बालवल्ल्यः ।<br />लोलालिजालनयनारुणपत्रपाणि-<br />पुष्पा मधूत्सवविलासविशेषवत्यः ॥१५॥</div>
</div>
<div class="verse" type="shloka" id="">
<div class="versetext">वंशानां हृदि पर्वतेषु जलधौ तोयार्थिनीनां तु ये<br />शुक्तीनां हृदये विशन्ति समये वर्षांभसां बिन्दवः ।<br />ते मुक्ताफलतां व्रजन्ति करिणां कुम्भेषु वान्यद्भवेत्<br />शुद्धौ मौक्तिकवत्स्युरुत्तमगुणा एतास्त्रिधा जा-<br />तयः ॥१६॥</div>
</div>
<div class="verse" type="shloka" id="">
<div class="versetext">शैलेऽब्धौ पुरुषेऽवनौ जलधरे भेके शिलायां गजे<br />नानाकारधरा भवन्ति मणयः कर्माणि तेषां विभो ।<br />ह्लादोच्चाटनमारणज्वरभयभ्रान्तिप्रकाशान्धता-<br />खेदोत्तापनभूनभोगतिदृशो नाशो विधानं तथा॥१७॥</div>
</div>
<div class="verse" type="shloka" id="">
<div class="versetext">वातायनोदरगवाक्षकवाटकक्षा-<br />द्वाराननैरिह पुराण्युदिते पठन्ति ।<br />श्वभ्राभ्रकन्दरदरीवनवेणुरन्ध्र-<br />वर्गेण मन्दर इवामृतसिन्धुमिन्दुम् ॥१८॥</div>
</div>
<div class="verse" type="shloka" id="">
<div class="versetext">एतच्छृङ्गं हरति पवनः किंस्विदित्युन्मुखीभि-<br />र्दृष्टोत्साहश्चकितचकितं मुग्धसिद्धाङ्गनाभिः ।<br />प्रालेयाद्रेः प्रतितटवनं प्रोत्पतत्यभ्रमूर्ध्वं<br />वज्रस्तम्भो गगनसुतलोत्तोलनायेव भूमेः ॥१९॥</div>
</div>
<div class="verse" type="shloka" id="">
<div class="versetext">गङ्गातरङ्गहिमसीकरशीतलानि<br />विद्याधराध्युषितचारुशिलातलानि ।<br />पुष्पाभ्रसंवलितपुष्पितकाननानि<br />राजन्विलोकय महेन्द्रगिरेस्तटानि ॥२०॥</div>
</div>
<div class="verse" type="shloka" id="">
<div class="versetext">देशान्तरेषु विततानि वनान्तराणि<br />पुष्पस्थलान्युपवनान्यथ पत्तनानि ।<br />तीर्थेषु पूतभुवनानि जलानि दृष्ट्वा<br />दौर्भाग्यमीतिरपयाति जवानुविद्धा ॥२१॥</div>
</div>
<div class="verse" type="shloka" id="">
<div class="versetext">श्रृङ्गाणि पूरितदिगन्तरमण्डलानि<br />श्वभ्राभ्रकन्दरनिकुञ्जकुलाकुलानि ।<br />व्योमोपमान्यपि च वारिधिकुण्डलानि<br />दृष्ट्वा गलन्ति कुकृतानि बृहत्तराणि ॥२२॥</div>
</div>
<div class="verse" type="shloka" id="">
<div class="versetext">रम्याश्चन्दनवीथयो हि मलये विन्ध्ये मदान्धा गजाः<br />कैलासे नृप पादजाति कनकं चन्द्रं महेन्द्राचले ।<br />दिव्याश्चौषधयस्तुषारशिखरे सर्वत्र रत्नानि वै<br />सन्त्यन्धाखुवदेष जीर्णसदने व्यर्थं जनो जीर्यते ॥२३॥</div>
</div>
<div class="verse" type="shloka" id="">
<div class="versetext">सोन्नतं जगदिवोरुतटाकं<br />वारिणा विवलितं तिमिरेण ।<br />प्रस्फुरन्ति च युगान्त इवैता<br />विद्युतः शफरिका इव लोलाः ॥२४॥</div>
</div>
<div class="verse" type="shloka" id="">
<div class="versetext">सावश्यायाश्याननीहारधारा<br />धारोद्गारान्वारिदान्मादयन्तः ।<br />शीतानीतोद्दामरोमाञ्चचर्चाः<br />प्रोद्यच्छब्दं वान्त्यहो वर्षवाताः ॥२५॥</div>
</div>
<div class="verse" type="shloka" id="">
<div class="versetext">हा वाति नीलजलदप्रसरानुसारी<br />वातः किरन्विटपिपल्लवपुष्पगुच्छान् ।<br />धीरोत्करद्रुमवनान्तरचारचारु-<br />रासारसीकरकदम्बकसारसारः ॥२६॥</div>
</div>
<div class="verse" type="shloka" id="">
<div class="versetext">मारुताः सुरतक्रान्तकान्तानिःश्वसितैरिमे ।<br />वहन्ति वृद्धिं गन्धं च लवं स्वर्गादिव च्युताः ॥२७॥</div>
</div>
<div class="verse" type="shloka" id="">
<div class="versetext">कुवलयकुवलयविकचन-<br />कुसुमलताविदलनोद्यता मृदवः ।<br />घनपटपाटनपटवो<br />विधुतोपवना वहन्त्यमी पवनाः ॥२८॥</div>
</div>
<div class="verse" type="shloka" id="">
<div class="versetext">संध्याभ्रलेशानुपयन्ति वाता<br />नभस्तले कोमलकम्पनेन ।<br />नृपाङ्गणे पुष्पविचित्रलेखा-<br />नुवासिते भृत्यवरा इवैते ॥२९॥</div>
</div>
<div class="verse" type="shloka" id="">
<div class="versetext">क्वचित्कुसुमगन्धयः कमलवर्गगन्धाः क्वचि-<br />त्क्वचितकुसुमवर्षिणो ललितकेसरासारिणः ।<br />क्वचिच्च हिमपाण्डवो हरितपीतलश्यामला<br />वहन्ति शिखरानिलाः सुरतमन्दघर्मच्छिदः ॥३०॥</div>
</div>
<div class="verse" type="shloka" id="">
<div class="versetext">क्वचिद्हुंकारकांकारैरङ्गारनिकरान्करैः ।<br />किंकरैर्विकिरत्यर्को मूर्खसंसर्गवानिव ॥३१॥</div>
</div>
<div class="verse" type="shloka" id="">
<div class="versetext">नररसायनतृप्तिविमुक्तया<br />प्रमदया मदयापितलज्जया ।<br />उपगते वपुषा न विषह्यते<br />विषविमूर्च्छनयेव समायता ॥३२॥</div>
</div>
<div class="verse" type="shloka" id="">
<div class="versetext">वलिततामरसा मृदुशीकराः<br />शशिकरोत्करवीचिविभेदिनः ।<br />सदहना इव तापमयाः पुरो<br />विरहिणीषु वनावनिवायवः ॥३३॥</div>
</div>
<div class="verse" type="shloka" id="">
<div class="versetext">इह हि पूर्वपयोधितटावटे<br />विकटपत्रपटाः कटकीतटाः ।<br />नवमदासवयौवनसंश्रयाः<br />कलय यान्ति कथं शबरस्त्रियः ॥३४॥</div>
</div>
<div class="verse" type="shloka" id="">
<div class="versetext">नवरसासवसारनिशागम-<br />क्षयभयातुरचित्ततयाङ्गना ।<br />त्यजति कान्तमियं न मनागपि<br />द्रुतमितो वलितेव पुरोऽहिभिः ॥३५॥</div>
</div>
<div class="verse" type="shloka" id="">
<div class="versetext">प्रभाततूर्यमुखरैर्दिवसैरिव तर्जिता ।<br />ह्रद्येव स्फुटिता नारी निलीना दयितोरसि ॥३६॥</div>
</div>
<div class="verse" type="shloka" id="">
<div class="versetext">प्रोत्फुल्लकिंशुकैषा<br />दक्षिणजलधेस्तटेऽत्र वनराजी ।<br />ज्वलितेव जलतरङ्गैः<br />पौनःपुन्येन सिच्यतेऽम्बुधिना ॥३७॥</div>
</div>
<div class="verse" type="shloka" id="">
<div class="versetext">वास्या निर्यान्त्यनिलै-<br />र्धूमा इव कृष्णकेसराम्बुधराः ।<br />अङ्गारा इव कुसुमा-<br />न्युपशान्ताङ्गारवच्च खगभृङ्गाः ॥३८॥</div>
</div>
<div class="verse" type="shloka" id="">
<div class="versetext">ईदृश्येव विलोकय<br />वनराजी सत्यवह्निना ज्वलिता ।<br />गिरिशिरसि तूत्तरस्यां<br />दिशि दूरे धूयते च खे पवनैः ॥३९॥</div>
</div>
<div class="verse" type="shloka" id="">
<div class="versetext">क्रौञ्चाचलस्य भुवि मन्थरमेघचक्र-<br />गम्भीरताररवनर्तितबर्हिणीयम् ।<br />पश्योत्थितं तुमुलमाकुलवर्षवात-<br />व्याधूतपुष्पफलपल्लवकाननीयम् ॥४०॥</div>
</div>
<div class="verse" type="shloka" id="">
<div class="versetext">अस्ताचले विकटकाञ्चनकूटकोटि-<br />संघट्टनस्फुटितजर्जरचारुसंधिः ।<br />खर्वं रथः पतति स स्म रवेः सचक्र-<br />चीत्कारतारतरकूबररास एषः ॥४१॥</div>
</div>
<div class="verse" type="shloka" id="">
<div class="versetext">भुवनभवनप्राकारेऽद्रौ निशाकरमेरुकं<br />परिविकसितं मीतं भासा मलालिरुपाश्रितः ।<br />तदिह जगतां वस्तु श्रेष्ठं न किंचन विद्यते<br />विधिरुपहतः कुर्यान्नो यत्क्षणेन कलङ्कितम् ॥४२॥</div>
</div>
<div class="verse" type="shloka" id="">
<div class="versetext">त्रिभुवनहराट्टहासो<br />भुवनमहाभवन एष मङ्कोलः ।<br />क्षीरसलिलावपूरो<br />गगनाब्धेश्चान्द्र आलोकः ॥४३॥</div>
</div>
<div class="verse" type="shloka" id="">
<div class="versetext">स्पृष्टप्रदोषमयमन्दरमथ्यमान-<br />चन्द्रार्णवोल्लसितदुग्धतरङ्गभङ्गैः ।<br />पश्य प्रभापटलकैः परिपूरिताङ्गीः<br />पूरैरिवोग्रसरितः प्रसरद्भिराशाः ॥४४॥</div>
</div>
<div class="verse" type="shloka" id="">
<div class="versetext">एते पतन्त्यतुल तालकराललोल-<br />वेतालवालवलिता निशि गुह्यकौघाः ।<br />हूणेश्वरस्य नगराणि निरस्तशान्ति<br />स्वस्तिश्रवादिविकलानि बलेन भोक्तुम्॥४५॥</div>
</div>
<div class="verse" type="shloka" id="">
<div class="versetext">तावद्विभाति गगने परिपूर्णचन्द्रो<br />यावद्वधूवदनमेति न सद्म बाह्यम् ।<br />अभ्युद्गतेऽङ्गणनभस्यबलाननेन्दा-<br />विन्दोः सिताभ्रशकलस्य च को विशेषः ॥४६॥</div>
</div>
<div class="verse" type="shloka" id="">
<div class="versetext">वृद्धानि चन्द्रांशुनवाम्बराणि<br />गङ्गौघनिर्धूतशिलान्यमूनि ।<br />हिमाततान्युग्रलताजटानि<br />तुषारशैलेश्वरमस्तकानि ॥४७॥</div>
</div>
<div class="verse" type="shloka" id="">
<div class="versetext">स एष मन्दारवनावतंसो<br />दोलाप्सरोगेयविसारिवातः ।<br />क्वचिन्मणिद्योतविचित्रचित्रः<br />संदृश्यते व्योमनि मन्दराद्रिः ॥४८॥</div>
</div>
<div class="verse" type="shloka" id="">
<div class="versetext">प्रोन्निद्रनीरन्ध्रशिलीन्ध्रसान्द्र-<br />पुष्पार्घ्यपात्रध्रमहामहीध्राः ।<br />सान्द्राभ्रनिर्हादगभीरकुक्षौ<br />सर्क्षान्तरिक्षश्रियमुद्वहन्ति ॥४९॥</div>
</div>
<div class="verse" type="shloka" id="">
<div class="versetext">इतः स कैलासगिरिर्गरीयसा<br />प्रभाप्रवाहेण मितेन यस्य खम् ।<br />शंभोरिवाभाति सुतस्य कुट्टिमं<br />चन्द्रोऽपि च क्षीरसमुद्रगो यथा ॥५०॥</div>
</div>
<div class="verse" type="shloka" id="">
<div class="versetext">स्थाणूनां छिन्नशाखानां मृन्मयानां च वासवः ।<br />संधत्ते पश्य दूराणां वातैर्मुक्तशिखा इव ॥५१॥</div>
</div>
<div class="verse" type="shloka" id="">
<div class="versetext">एते कदम्बकुलकुन्दसुगन्धिवाता<br />लिम्पन्ति मांसलतया मकरन्दवृष्टेः ।<br />घ्राणं घनैः परिमलैरलिजालनीला<br />व्यालोड्य मेघपटलैः खमिवाभ्रकायाः ॥५३॥</div>
</div>
<div class="verse" type="shloka" id="">
<div class="versetext">उन्निद्रकुड्मलदलासु वनस्थलीषु<br />सच्छायशाद्वलघनेषु च जङ्गलेषु ।<br />ग्रामेषु संततफलद्रुमसंकुलेषु<br />लक्ष्मीः स्वयं निवसतीव निवासहेतोः ॥५३॥</div>
</div>
<div class="verse" type="shloka" id="">
<div class="versetext">वातायनागतलतावृतसौधकोश-<br />कोशातकीकुसुमकेसरमाहरद्भिः ।<br />आगुल्फकीर्णमुकुलाजिर एष वातै-<br />ग्रामो विभाति नगरं वनदेवतानाम् ॥५४॥</div>
</div>
<div class="verse" type="shloka" id="">
<div class="versetext">उन्निद्रामलचम्पकद्रुमलतादोलाविलोलाङ्गनाः<br />कूजन्निर्झरवारयः परिसरप्रोन्निद्रतालद्रुमाः उत्फुल्लोज्ज्वलमंजरीसितलतागेहोल्लसद्बर्हिणः<br />पर्यन्तोन्नतसाललम्बजलदा रम्या गिरिग्रामकाः<br />वातालोलविचित्रपत्रलतिकासंपूर्णनीलस्थलाः<br />कूजल्लावककोककुक्कुटघटागायत्पुलिन्दाङ्गनाः ।<br />बालाव्याकुलतर्णका दधिमधुक्षीराज्यपानोज्ज्वलाः<br />कस्येवामृतमण्डपा विरचिता रम्या गिरिग्रामकाः॥५५॥</div>
</div>
<div class="authorline">इत्यार्षे श्रीवासिष्ठमहारामायणे वा० दे० मो० नि० उ० अवि० वि० विपश्चिदनुकृतपदार्थवर्णनं नाम पञ्चदशाधिकशततमः सर्गः ॥११५॥</div>
</div>
