<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">इत्युक्त्वा भगवान्देवांस्तत्रैवान्तर्धिमाययौ ।<br />वेलावनितटे शब्दं कृत्वेवाम्बुतरङ्गकः ॥१॥</div>
</div>
<div class="verse" type="shloka" id="">
<div class="versetext">सुरास्त्वाकर्ण्य तद्वाक्यं जग्मुः स्वाभिमतां दिशम् ।<br />कमलामोदमादाय वनमालामिवानिलाः ॥२॥</div>
</div>
<div class="verse" type="shloka" id="">
<div class="versetext">दिनानि कतिचित्स्वेषु कान्तेषु स्थिरकान्तिषु ।<br />द्विरेफा इव पद्मेषु मन्दिरेषु विशश्रमुः ॥३॥</div>
</div>
<div class="verse" type="shloka" id="">
<div class="versetext">कंचित्कालं समासाद्य स्वात्मोदयकरं शुभम् ।<br />चक्रुर्दुन्दुभिनिर्घोषं प्रलयाभ्ररवोपमम् ॥४॥</div>
</div>
<div class="verse" type="shloka" id="">
<div class="versetext">अथ दैत्यैर्ममाव्योम्नि तैः पातालतले स्थितैः ।<br />कालक्षेपकरं घोरं पुनर्युद्धमवर्तत ॥५॥</div>
</div>
<div class="verse" type="shloka" id="">
<div class="versetext">ववुरसिशरशक्तिमुद्गरौघा<br />मुसलगदापरशूग्रचक्रशङ्खाः ।<br />अशनिगिरिशिलाहुताशवृक्षा<br />अहिगरुडादिमुखानि चायुधानि ॥६॥</div>
</div>
<div class="verse" type="shloka" id="">
<div class="versetext">मायाकृतायुधमहाम्बुघनप्रवाहा<br />क्षिप्रावहा प्रतिदिशं किल निर्जगाम ।<br />पाषाणपर्वतमहीरुहलक्षवृक्ष-<br />क्षुब्धाम्बुपूरघनघोषवती नदी द्राक् ॥७॥</div>
</div>
<div class="verse" type="shloka" id="">
<div class="versetext">मध्यप्रवाहवहदुल्मुकशूलशैल-<br />प्रासासिकुन्तशरतोमरमुद्गरौघा<br />गङ्गोपमाम्बुवलितामरमन्दिरेण<br />सर्वासु दिक्ष्वशनिवर्षनिकर्षणेन ॥८॥</div>
</div>
<div class="verse" type="shloka" id="">
<div class="versetext">पृथ्व्यादिदारुणशरीरमपि प्रहार-<br />दानग्रहा गहनराशिशरीरकेव ।<br />मायोपशाम्यति सुरासुरसिद्धसन्ना<br />मायाकृतिः पुनरुदेति नचैव सैव ॥९॥</div>
</div>
<div class="verse" type="shloka" id="">
<div class="versetext">शैलोपमायुधविघट्टितभूधराणि<br />रक्ताम्बुपूरपरिपूर्णमहार्णवानि ।<br />दैवासुरेन्द्रशवशैलविरूढकुन्त-<br />तालीवनानि ककुभां वदनानि चासन् ॥१०॥</div>
</div>
<div class="verse" type="shloka" id="">
<div class="versetext">उद्गीर्णकुन्तशरशक्तिगदासिचक्र-<br />हेलानिगीर्णसुरदानवमुक्तशैला ।<br />काषोल्लसत्क्रकचदन्तनखाग्रमाला<br />जीवान्विता ह्यपतदायससिंहसृष्टिः ॥११॥</div>
</div>
<div class="verse" type="shloka" id="">
<div class="versetext">उज्ज्वाललोचनविषज्वलनातपौघ-<br />दिग्दाहदर्शितयुगान्तदिनेशसेना ।<br />उड्डीयमानपरिदीर्घमहामहीध्र-<br />मग्नाब्धिवद्विषधरावलिरुल्ललास ॥१२॥</div>
</div>
<div class="verse" type="shloka" id="">
<div class="versetext">उन्नादवज्रमकरोत्करकर्कशान्तः-<br />क्षुब्धाब्धिवीचिवलयैर्वलिताचलेन्द्रैः ।<br />आसीज्जगत्सकलमेव सुसंकटाङ्ग-<br />मावृत्तिभिर्विविधहेतिनदीप्रवाहैः ॥१३॥</div>
</div>
<div class="verse" type="shloka" id="">
<div class="versetext">शैलास्त्रशस्त्रगरुडाचलचालितोच्च-<br />नागं महासुरगणाङ्गणमन्तरिक्षम् ।<br />आसीत्क्षणं जलधिभिः क्षणमग्निपूरैः<br />पूर्णं क्षणं दिनकरैः क्षणमन्धकारैः ॥१४॥</div>
</div>
<div class="verse" type="shloka" id="">
<div class="versetext">गरुडगुडगुडाकुलान्तरिक्ष-<br />प्रविसृतहेतिहुताशपर्वतौघैः ।<br />जगदभवदसह्यकल्पकाले<br />ज्वलितसुरालयभूतलान्तरालम् ॥१५॥</div>
</div>
<div class="verse" type="shloka" id="">
<div class="versetext">उदपतन्नसुरावसुधातला-<br />द्गगनमद्रितटादिव पक्षिणः ।<br />अतिबलादपतन्विबुधा भुवि<br />प्रलयचालितशैलशिला इव ॥१६॥</div>
</div>
<div class="verse" type="shloka" id="">
<div class="versetext">शरीररूढोन्नतहेतिवृक्ष-<br />वनावलीलग्नमहाग्निदाहाः ।<br />सुरासुराः प्रापुरथाम्बरान्तः<br />कल्पानिलान्दोलितशैलशोभाम् ॥१७॥</div>
</div>
<div class="verse" type="shloka" id="">
<div class="versetext">सुरासुराद्रीन्द्रशरीरमुक्तै<br />रक्तप्रवाहैरभितो भ्रमद्भिः ।<br />बभार पूर्णं परितोऽम्बरोऽद्रेः<br />संध्याकरौघक्षतमङ्ग गङ्गाम् ॥१८॥</div>
</div>
<div class="verse" type="shloka" id="">
<div class="versetext">गिरिवर्षणमम्बुवर्षणं<br />विविधोग्रायुधवर्षणं तथा ।<br />विषमाशनिवर्षणं च ते<br />सममन्योन्यमथाग्निवर्षणम् ॥१९॥</div>
</div>
<div class="verse" type="shloka" id="">
<div class="versetext">अनयन्नयमार्गकोविदा<br />दलिताशेषगिरीन्द्रभित्तयः ।<br />ससृजुश्च समं समन्ततः<br />करिकुम्भेष्विव पुण्यवर्षणम् ॥२०॥</div>
</div>
<div class="verse" type="shloka" id="">
<div class="versetext">देवासुराः समरसंभ्रममाकुलास्ते<br />अन्योन्यमङ्गदलनाकुलहेतिहस्ताः ।<br />नागेन्द्रडिम्भपृतनापृथुपीठपेषैः<br />कीर्णश्रियो नभसि बभ्रमुरक्षिपन्तः ॥२१॥</div>
</div>
<div class="verse" type="shloka" id="">
<div class="versetext">छिन्नैः शिरःकरभुजोरुभरैर्भ्रमद्भि-<br />राकाशकाष्ठशलभैरशिवैस्तदानीम् ।<br />आसीज्जगज्जठरमभ्रभरैरिवोग्रै-<br />राभास्करस्थगितदिक्तटशैलजालम् ॥२२॥</div>
</div>
<div class="verse" type="shloka" id="">
<div class="versetext">रटद्भटास्फोटकटिस्फुटद्भिः<br />समीरितैर्हेतिकलासितौघैः ।<br />परस्पराघातहतैः पतद्भि-<br />र्जगाम शीर्णा दलशो धरित्री ॥२३॥</div>
</div>
<div class="verse" type="shloka" id="">
<div class="versetext">अन्योन्यमायुधशिलाचलवृक्षवर्षै-<br />र्मेरुप्रमाणकठिनाङ्गनिघर्षणैश्च ।<br />आसीद्रणं चटचटास्फुटदन्तरिक्षं<br />कल्पक्षयान्तमिव भीमभरोग्रनादैः ॥२४॥</div>
</div>
<div class="verse" type="shloka" id="">
<div class="versetext">मत्तानिलक्षुब्धजलानलार्क-<br />दलद्वयं दीर्घसुरासुरौघम् ।<br />ब्रह्माण्डमाखण्डितकुड्यकोण-<br />सकालकल्पान्तकरालमासीत् ॥२५॥</div>
</div>
<div class="verse" type="shloka" id="">
<div class="versetext">भ्रान्तैर्भृशं भरितदिक्तटमद्रिकूटै-<br />रात्मप्रमाणघनहेतिहतै रणद्भिः<br />कूजद्भिरार्तिभिरिवोग्रगुहोच्चवातैः<br />क्रन्दद्भिरापतितसिंहरवैरदभ्रैः ॥२६॥</div>
</div>
<div class="verse" type="shloka" id="">
<div class="versetext">मायानदीजलधियोधघनाग्निदाहै-<br />र्वृक्षैः सुरासुरशवैरचलैः शिलोच्चैः ।<br />भ्रान्तेः शरासिशितशक्तिगदास्त्रशस्त्रै-<br />र्वातावकीर्णवनपर्णवदन्तरन्तः ॥२७॥</div>
</div>
<div class="verse" type="shloka" id="">
<div class="versetext">अद्रीन्द्रपक्षपरिमाणगमाक्षमोक्त-<br />दुर्वारहस्तिबलदारुणदेहकैर्द्राक् ।<br />आसीत्पतद्भटशरीरगिरीन्द्रवात-<br />विभ्रष्टदेवपुरपूर्णजलार्णवौघम् ॥२८॥</div>
</div>
<div class="verse" type="shloka" id="">
<div class="versetext">घनघुंघुमपूरितान्तरिक्षा<br />क्षतजक्षालितभूधरा धरा च ।<br />रुधिरह्रदवृत्तिवर्तिनी वा<br />भुवनाभोगगुहा तदाकुलाभूत् ॥२९॥</div>
</div>
<div class="verse" type="shloka" id="">
<div class="versetext">अनन्तदृक्प्रसृतविकारकारिणी<br />क्षयोदयोन्मुखसुखदुःखशंसिनी ।<br />रणक्रियासुरसुरघट्टसंकटा<br />तदाभवत्खलु सदृशीह संसृतेः ॥३०॥</div>
</div>
<div class="authorline">इत्यार्षे श्रीवासिष्ठमह्यरामायणे वा० दे० मो० स्थितिप्रकरणे दामव्यालकटपुनर्युद्धवर्णनं नामाष्टाविंशः सर्गः ॥२८॥</div>
</div>
