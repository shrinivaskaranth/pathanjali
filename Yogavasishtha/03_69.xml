<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठउवाच ।</div>
<div class="versetext">अथ वर्षसहस्रेण तां पितामह आययौ ।<br />दारुणं हि तपः सिद्ध्यै विषाग्निरपि शीतलः ॥१॥</div>
</div>
<div class="verse" type="shloka" id="">
<div class="versetext">मनसैव प्रणम्यैनं सा तथैव स्थिता सती ।<br />को वरः क्षुच्छमायालमिति चिन्तान्विताभवत् ॥२॥</div>
</div>
<div class="verse" type="shloka" id="">
<div class="versetext">आ स्मृतं प्रार्थयिष्येऽहं वरमेकमिमं विभुम् ।<br />अनायसी चायसी च स्यामहं जीवसूचिका ॥३॥</div>
</div>
<div class="verse" type="shloka" id="">
<div class="versetext">अस्योक्त्या द्विविधा सूचिर्भूत्वालक्ष्या विशाम्यहम् ।<br />प्राणिनां सह सर्वेषां हृदयं सुरभिर्यथा ॥४॥</div>
</div>
<div class="verse" type="shloka" id="">
<div class="versetext">यथाभिमतमेतेन ग्रसेयं सकलं जगत् ।<br />क्रमेण क्षुद्विनाशाय क्षुद्विनाशः परं सुखम् ॥५॥</div>
</div>
<div class="verse" type="shloka" id="">
<div class="versetext">इति संचिन्तयन्तीं तामुवाच कमलालयः ।<br />अन्यादृश्यास्तथा दृष्ट्वा स्तनिताभ्रारवोपमम् ॥६॥</div>
</div>
<div class="verse" type="shloka" id="">
<div class="versetext" type="gadya">ब्रह्मोवाच ।</div>
<div class="versetext">पुत्रि कर्कटिके रक्षःकुलशैलाभ्रमालिके ।<br />उत्तिष्ठ त्वं तु तुष्टोऽस्मि गृहाणाभिमतं वरम् ॥७॥</div>
</div>
<div class="verse" type="shloka" id="">
<div class="versetext" type="gadya">कर्कट्युवाच ।</div>
<div class="versetext">भगवन्भूतभव्येश स्यामहं जीवसूचिका ।<br />अनायसी चायसी च विधेऽर्पयसि चेद्वरम् ॥८॥</div>
</div>
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">एवमस्त्विति तामुक्त्वा पुनराह पितामहः ।<br />सूचिका सोपसर्गा त्वं भविष्यसि विषूचिका ॥९॥</div>
</div>
<div class="verse" type="shloka" id="">
<div class="versetext">सूक्ष्मया मायया सर्वलोकहिंसां करिष्यसि ।<br />दुर्भोजना दुरारम्भा मूर्खा दुःस्थितयश्च ये॥3.69.१०॥</div>
</div>
<div class="verse" type="shloka" id="">
<div class="versetext">दुर्देशवासिनो दुष्टास्तेषां हिंसां करिष्यसि ।<br />प्रविश्याऽऽहृदयं प्राणैः पद्मप्लीहादिबाधनात् ॥११॥</div>
</div>
<div class="verse" type="shloka" id="">
<div class="versetext">वातलेखात्मिका व्याधिर्भविष्यसि विषूचिका ।<br />सगुणं विगुणं चैव जनमासादयिष्यसि ॥१२॥</div>
</div>
<div class="verse" type="shloka" id="">
<div class="versetext">गुणान्वितचिकित्सार्थं मन्त्रोऽयं तु मयोच्यते ।<br />ब्रह्मोवाच ।<br />हिमाद्रेरुत्तरे पार्श्वे कर्कटी नाम राक्षसी ॥१३॥</div>
</div>
<div class="verse" type="shloka" id="">
<div class="versetext">विषूचिकाभिधाना सा नाम्नाप्यन्यायबाधिका ।<br />तस्या मन्त्रः ।
'ॐह्रींह्रांरींरां विष्णुशक्तये नमः ।<br />ॐनमो भगवति विष्णुशक्तिमेनां ॐहरहर नयनय पचपच<br />मथमथ उत्सादय दूरेकुरु स्वाहा हिमवन्तं गच्छ जीव सः सः सः चन्द्रमण्डलगतोऽसि स्वाहा ।'<br /><br />इति मन्त्री महामन्त्रं न्यस्य वामकरोदरे ।<br />मार्जयेदातुराकारं तेन हस्तेन संयुतः ॥१४॥</div>
</div>
<div class="verse" type="shloka" id="">
<div class="versetext">हिमशैलाभिमुख्येन विद्रुतां तां विचिन्तयेत् ।<br />कर्कटीकर्कशाक्रन्दां मन्त्रमुद्गरमर्दिताम् ॥१५॥</div>
</div>
<div class="verse" type="shloka" id="">
<div class="versetext">आतुरं चिन्तयेच्चन्द्रे रसायनहृदि स्थितम् ।<br />अजरामरणं युक्तं मुक्तं सर्वाधिविभ्रमैः ॥१६॥</div>
</div>
<div class="verse" type="shloka" id="">
<div class="versetext">साधको हि शुचिर्भूत्वा स्वाचान्तः सुसमाहितः ।<br />क्रमेणानेन सकलां प्रोच्छिनत्ति विषूचिकाम् ॥१७॥</div>
</div>
<div class="verse" type="shloka" id="">
<div class="versetext">इति गगनगतस्त्रिलोकनाथो<br />गगनगसिद्धग्रहीतसिद्धमन्त्रः ।<br />गत उपगतशक्रवन्द्यमानो<br />निजपुरमक्षयमायमुज्ज्वलश्रीः ॥१८॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये उत्पत्ति० सूच्युपाख्याने विषूचिकामन्त्रकथनं नामैकोनसप्ततितमः सर्गः ॥६९॥</div>
</div>
