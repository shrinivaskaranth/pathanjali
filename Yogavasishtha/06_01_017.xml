<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">अथ राम भुशुण्डोऽसौ न प्रहृष्टो न वक्रधीः ।<br />सर्वाङ्गसुन्दरः श्यामः प्रावृषीव पयोधरः ॥१॥</div>
</div>
<div class="verse" type="shloka" id="">
<div class="versetext">स्निग्धगम्भीरवचनः स्मितपूर्वाभिभाषणः ।<br />करस्थबिल्वफलवत्प्रतोलितजगत्त्रयः ॥२॥</div>
</div>
<div class="verse" type="shloka" id="">
<div class="versetext">तृणवद्दृष्टसकलः प्रमेयीकृतसंसृतिः ।<br />लोकाजवं जवीभावे दृष्टज्ञानपरावरः ॥३॥</div>
</div>
<div class="verse" type="shloka" id="">
<div class="versetext">धीरस्थिरमहाकारो विश्रान्ति गतमन्दरः ।<br />परिपूर्णमनाः शुद्धः क्षीरार्णव इवागतः ॥४</div>
</div>
<div class="verse" type="shloka" id="">
<div class="versetext">परिविश्रान्तधीः शान्तः परमानन्दघूर्णितः ।<br />आविर्भावतिरोभावतज्ज्ञः संसारजन्मनाम् ॥५॥</div>
</div>
<div class="verse" type="shloka" id="">
<div class="versetext">सरभसवदनाभिरामरूपः प्रियमधुरोचितगानहृद्यवाक्यः ।<br />स्वयमिव नवमाश्रितः शरीरं सकलभयापहरं प्रहर्षयुक्तः ॥६॥</div>
</div>
<div class="verse" type="shloka" id="">
<div class="versetext">इदममलगिरा समाह शुद्धममृतमनुज्झितसंभ्रमक्रमेण ।<br />कथयितुमखिलं निजं स्वरूपं मधुपमिव स्तनितेन मुग्धमेघः ॥७॥</div>
</div>
<div class="authorline">इत्यार्षे श्रीवासिष्ठमहारामायणे वा० दे० मो०निर्वाणप्रकरणे पू० भुशुण्डोपाख्याने भुशुण्डस्वरूपवर्णनं नाम सप्तदशः सर्गः ॥१७॥</div>
</div>
