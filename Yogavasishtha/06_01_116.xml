<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीराम उवाच ।</div>
<div class="versetext">भगवन्सर्वधर्मज्ञ चित्तेऽहंकारनामनि ।<br />गलिते वा गलद्रूपे लिङ्गं सत्त्वस्य किं भवेत् ॥१॥</div>
</div>
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">बलादपि हि संजाता न लिम्पन्त्याशयं सितम् ।<br />लोभमोहादयो दोषाः पयांसीव सरोरुहम् ॥२॥</div>
</div>
<div class="verse" type="shloka" id="">
<div class="versetext">मुदिताद्याः श्रियो वक्रं न मुञ्चन्ति कदाचन ।<br />गलत्यहंकारमये चित्ते गलति दुष्कृते ॥३॥</div>
</div>
<div class="verse" type="shloka" id="">
<div class="versetext">वासनाग्रन्थयश्छिन्ना इव त्रुट्यन्त्यलं शनैः ।<br />कोपस्तानवमायाति मोहो मान्द्यं हि गच्छति ॥४॥</div>
</div>
<div class="verse" type="shloka" id="">
<div class="versetext">कामः क्लमं गच्छति च लोभः क्वापि पलायते ।<br />नोल्लसन्तीन्द्रियाण्युच्चैः खेदः स्फुरति नोच्चकैः ॥५॥</div>
</div>
<div class="verse" type="shloka" id="">
<div class="versetext">न दुःखान्यपब्रंहन्ति न वल्गन्ति सुखानि च ।<br />सर्वत्र समतोदेति हृदि शैत्यप्रदायिनी । ६॥</div>
</div>
<div class="verse" type="shloka" id="">
<div class="versetext">सुखदुःखादयस्त्वेते दृश्यन्ते यदि वा मुखे ।<br />दृश्यन्त एव तुच्छत्वान्नानुलिम्पन्ति ते मनः ॥७॥</div>
</div>
<div class="verse" type="shloka" id="">
<div class="versetext">चित्ते गलति गीर्वाणगणस्य स्पृहणीयताम् ।<br />साधुर्गच्छत्युदेत्यस्य समता शीतचन्द्रिका ॥८॥</div>
</div>
<div class="verse" type="shloka" id="">
<div class="versetext">उपशान्तं च कान्तं च सेव्यमप्रतिरोधि च ।<br />निभृतं चोर्जितं स्वच्छं वहतीत्थं महद्वपुः ॥९॥</div>
</div>
<div class="verse" type="shloka" id="">
<div class="versetext">भावाभावविरुद्धोऽपि विचित्रोऽपि महानपि ।<br />नानन्दाय न खेदाय सतां संसृतिविभ्रमः ॥१०॥</div>
</div>
<div class="verse" type="shloka" id="">
<div class="versetext">बुद्ध्यालोकेन साध्येऽस्मिन्वस्तुन्यस्तमितापदि ।<br />प्रवर्तते न यो मोहात्तं धिगस्तु नराधमम् ॥११॥</div>
</div>
<div class="verse" type="shloka" id="">
<div class="versetext">विश्रान्तिमाप्तुमुचितां चिरमंग दुःख-<br />रत्नाकरं जननसागरमुत्तितीर्षोः ।<br />कोऽहं कथं जगदिदं च परं च किं स्या-<br />त्किं भोगकैरिति मतिः परमोऽभ्युपायः ॥१२॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० गलितचित्तलक्षणकथनं नाम षोडशाधिकशततमः सर्गः ॥११६॥</div>
</div>
