</div>
<div class="chapter" type="prakarana" id="02">
<div class="section" type="sarga" id="">
<div class="verse" type="shloka" id="">
<div class="versetext" type="gadya">वाल्मीकिरुवाच ।</div>
<div class="versetext">इति नादेन महता वचस्युक्ते सभागतैः ।<br />राममग्रगतं प्रीत्या विश्वामित्रोऽभ्यभाषत ॥१॥</div>
</div>
<div class="verse" type="shloka" id="">
<div class="versetext">न राघव तवास्त्यन्यज्ज्ञेयं ज्ञानवतां वर ।<br />स्वयैव सूक्ष्मया बुद्ध्या सर्वं विज्ञातवानसि ॥२॥</div>
</div>
<div class="verse" type="shloka" id="">
<div class="versetext">केवलं मार्जनामात्रं मनागेवोपयुज्यते ।<br />स्वभावविमले नित्यं स्वबुद्धिमुकुरे तव ॥३॥</div>
</div>
<div class="verse" type="shloka" id="">
<div class="versetext">भगवद्व्यासपुत्रस्य शुकस्येव मतिस्तव ।<br />विश्रान्तिमात्रमेवान्तर्ज्ञातज्ञेयाप्यपेक्षते ॥४॥</div>
</div>
<div class="verse" type="shloka" id="">
<div class="versetext" type="gadya">श्रीराम उवाच ।</div>
<div class="versetext">भगवद्व्यासपुत्रस्य शुकस्य भगवन्कथम् ।<br />ज्ञेयेऽप्यादौ न विश्रान्तं विश्रान्तं च धिया पुनः ॥५॥</div>
</div>
<div class="verse" type="shloka" id="">
<div class="versetext" type="gadya">विश्वामित्र उवाच ।</div>
<div class="versetext">आत्मोदन्तसमं राम कथ्यमानमिदं मया ।<br />श्रृणु व्यासात्मजोदन्तं जन्मनामन्तकारणम् ॥६॥</div>
</div>
<div class="verse" type="shloka" id="">
<div class="versetext">योऽयमञ्जनशैलाभो निविष्टो हेमविष्टरे ।<br />पार्श्वे तव पितुर्व्यासो भगवान्भास्करद्युतिः ॥७॥</div>
</div>
<div class="verse" type="shloka" id="">
<div class="versetext">अस्याभूदिन्दुवदनस्तनयो नयकोविदः ।<br />शुको नाम महाप्राज्ञो यज्ञो मूर्त्येव सुस्थितः ॥८॥</div>
</div>
<div class="verse" type="shloka" id="">
<div class="versetext">प्रविचारयतो लोकयात्रामलमिमां हृदि ।<br />तवेव किल तस्यापि विवेक उद्भूदयम् ॥९॥</div>
</div>
<div class="verse" type="shloka" id="">
<div class="versetext">तेनासौ स्वविवेकेन स्वयमेव महामनाः ।<br />प्रविचार्य चिरं चारु यत्सत्यं तदवाप्तवान् ॥१०॥</div>
</div>
<div class="verse" type="shloka" id="">
<div class="versetext">स्वयं प्राप्ते परे वस्तुन्यविश्रान्तमनाः स्थितः ।<br />इदं वस्त्विति विश्वासं नासावात्मन्युपाययौ ॥११॥</div>
</div>
<div class="verse" type="shloka" id="">
<div class="versetext">केवलं विररामास्य चेतो विगतचापलम् ।<br />भोगेभ्यो भूरिभङ्गेभ्यो धाराभ्य इव चातकः ॥१२॥</div>
</div>
<div class="verse" type="shloka" id="">
<div class="versetext">एकदा सोऽमलप्रज्ञो मेरावेकान्तसुस्थितम् ।<br />पप्रच्छ पितरं भक्त्या कृष्णद्वैपायनं मुनिम् ॥१३॥</div>
</div>
<div class="verse" type="shloka" id="">
<div class="versetext">संसाराडम्बरमिदं कथमभ्युत्थितं मुने ।<br />कथं च प्रशमं याति कियत्कस्य कदेति वा ॥१४॥</div>
</div>
<div class="verse" type="shloka" id="">
<div class="versetext">इति पृष्टेन मुनिना व्यासेनाखिलमात्मजे ।<br />यथावदमलं प्रोक्तं वक्तव्यं विदितात्मना ॥१५॥</div>
</div>
<div class="verse" type="shloka" id="">
<div class="versetext">आऽज्ञासिषं पूर्वमेतदहमित्यथ तत्पितुः ।<br />स शुकः शुभया बुद्ध्या न वाक्यं बह्वमन्यत ॥१६॥</div>
</div>
<div class="verse" type="shloka" id="">
<div class="versetext">व्यासोऽपि भगवान्बुद्धवा पुत्राभिप्रायमीदृशम् ।<br />प्रत्युवाच पुनः पुत्रं नाहं जानामि तत्त्वतः ॥१७॥</div>
</div>
<div class="verse" type="shloka" id="">
<div class="versetext">जनको नाम भूपालो विद्यते वसुधातले ।<br />यथावद्वेत्त्यसौ वेद्यं तस्मात्सर्वमवाप्स्यसि ॥१८॥</div>
</div>
<div class="verse" type="shloka" id="">
<div class="versetext">पित्रेत्युक्ते शुकः प्रायात्सुमेरोर्वसुधातले ।<br />विदेहनगरीं प्राप जनकेनाभिपालिताम् ॥१९॥</div>
</div>
<div class="verse" type="shloka" id="">
<div class="versetext">आवेदितोऽसौ याष्टीकैर्जनकाय महात्मने ।<br />द्वारि व्याससुतो राजञ्शुकोऽत्र स्थितवानिति ॥२०॥</div>
</div>
<div class="verse" type="shloka" id="">
<div class="versetext">जिज्ञासार्थं शुकस्यासावास्तामेवेत्यवज्ञया ।<br />उक्त्वा बभूव जनकस्तूष्णीं सप्त दिनान्यथ ॥२१॥</div>
</div>
<div class="verse" type="shloka" id="">
<div class="versetext">ततः प्रवेशयामास जनकः शुकमङ्गणम् ।<br />तत्राहानि स सप्तैव तथैवावसदुन्मनाः ॥२२॥</div>
</div>
<div class="verse" type="shloka" id="">
<div class="versetext">अथ प्रवेशयामास जनकोऽन्तःपुरं शुकम् ।<br />राजा न दृश्यते तावदिति सप्त दिनानि च ॥२३॥</div>
</div>
<div class="verse" type="shloka" id="">
<div class="versetext">तत्रोन्मदाभिः कान्ताभिर्भोजनैर्भोगसंचयैः ।<br />जनको लालयामास शुकं शशिसमाननम् ॥२४	
<div class="verse" type="shloka" id="">
<div class="versetext">ते भोगास्तानि दुःखानि व्यासपुत्रस्य तन्मनः ।<br />नाजह्नुर्मन्दपवना बद्धपीठमिवाचलम् ॥२५॥</div>
</div>
<div class="verse" type="shloka" id="">
<div class="versetext">केवलं सुसमः स्वस्थो मौनी मुदितमानसः ।<br />अतिष्ठत्स शुकस्तत्र संपूर्ण इव चन्द्रमाः ॥२६॥</div>
</div>
<div class="verse" type="shloka" id="">
<div class="versetext">परिज्ञातस्वभावं तं शुकं स जनको नृपः ।<br />आनीतं मुदितात्मानमवलोक्य ननाम ह ॥२७॥</div>
</div>
<div class="verse" type="shloka" id="">
<div class="versetext">निःशेषितजगत्कार्यं प्राप्ताखिलमनोरथ ।<br />किमीप्सितं तवेत्याशु कृतस्वागतमाह तम् ॥२८॥</div>
</div>
<div class="verse" type="shloka" id="">
<div class="versetext" type="gadya">श्रीशुक उवाच ।</div>
<div class="versetext">संसाराडम्बरमिदं कथमभ्युत्थितं गुरो ।<br />कथं प्रशममायाति यथावत्कथयाशु मे ॥२९॥</div>
</div>
<div class="verse" type="shloka" id="">
<div class="versetext" type="gadya">विश्वामित्र उवाच ।</div>
<div class="versetext">जनकेनेति पृष्टेन शुकस्य कथितं तदा ।<br />तदेव यत्पुरा प्रोक्तं तस्य पित्रा महात्मना ॥३०॥</div>
</div>
<div class="verse" type="shloka" id="">
<div class="versetext" type="gadya">श्रीशुक उवाच ।</div>
<div class="versetext">स्वयमेव मया पूर्वमेतज्ज्ञातं विवेकतः ।<br />एतदेव च पृष्टेन पित्रा मे समुदाहृतम् ॥३१॥</div>
</div>
<div class="verse" type="shloka" id="">
<div class="versetext">भवताप्येष एवार्थः कथितो वाग्विदां वर ।<br />एष एव च वाक्यार्थः शास्त्रेषु परिदृश्यते ॥३२॥</div>
</div>
<div class="verse" type="shloka" id="">
<div class="versetext">यथायं स्वविकल्पोत्थः स्वविकल्पपरिक्षयात् ।<br />क्षीयते दग्धसंसारो निःसार इति निश्चयः ॥३३॥</div>
</div>
<div class="verse" type="shloka" id="">
<div class="versetext">तत्किमेतन्महाबाहो सत्यं ब्रूहि ममाचलम् ।<br />त्वत्तो विश्रान्तिमाप्नोमि चेतसा भ्रमता जगत् ॥३४॥</div>
</div>
<div class="verse" type="shloka" id="">
<div class="versetext" type="gadya">जनक उवाच ।</div>
<div class="versetext">नातः परतरः कश्चिन्निश्चयोऽस्त्यपरो मुने ।<br />स्वयमेव त्वया ज्ञातं गुरुतश्च पुनः श्रुतम् ॥३५॥</div>
</div>
<div class="verse" type="shloka" id="">
<div class="versetext">अविच्छिन्नचिदात्मैकः पुमानस्तीह नेतरत् ।<br />स्वसंकल्पवशाद्बद्धो निःसंकल्पश्च मुच्यते ॥३६॥</div>
</div>
<div class="verse" type="shloka" id="">
<div class="versetext">तेन त्वया स्फुटं ज्ञातं ज्ञेयं यस्य महात्मनः ।<br />भोगेभ्यो विरतिर्जाता दृश्यात्प्राक्सकलादिह ॥३७॥</div>
</div>
<div class="verse" type="shloka" id="">
<div class="versetext">तव बाल महावीर मतिर्विरतिमागता ।<br />भोगेभ्यो दीर्घरोगेभ्यःकिमन्यच्छ्रोतुमिच्छसि॥३८॥</div>
</div>
<div class="verse" type="shloka" id="">
<div class="versetext">न तथा पूर्णता जाता सर्वज्ञानमहानिधेः ।<br />तिष्ठतस्तपसि स्फारे पितुस्तव यथा तव ॥३९॥</div>
</div>
<div class="verse" type="shloka" id="">
<div class="versetext">व्यासादधिक एवाहं व्यासशिष्योऽसि तत्सुतः ।<br />भोगेच्छातानवेनेह मत्तोऽप्यत्यधिको भवान् ॥४०॥</div>
</div>
<div class="verse" type="shloka" id="">
<div class="versetext">प्राप्तं प्राप्तव्यमखिलं भवता पूर्णचेतसा ।<br />न दृश्ये पतसि ब्रह्मन्मुक्तस्त्वं भ्रान्तिमुत्सृज ॥४१॥</div>
</div>
<div class="verse" type="shloka" id="">
<div class="versetext">अनुशिष्टः स इत्येवं जनकेन महात्मना ।<br />अतिष्ठत्स शुकस्तूष्णीं स्वच्छे परमवस्तुनि ॥४२॥</div>
</div>
<div class="verse" type="shloka" id="">
<div class="versetext">वीतशोकभयायासो निरीहश्छिन्नसंशयः ।<br />जगाम शिखरं मेरोः समाध्यर्थमनिन्दितम् ॥४३॥</div>
</div>
<div class="verse" type="shloka" id="">
<div class="versetext">तत्र वर्षसहस्राणि निर्विकल्पसमाधिना ।<br />दश स्थित्वा शशामासावात्मन्यस्नेहदीपवत् ॥४४॥</div>
</div>
<div class="verse" type="shloka" id="">
<div class="versetext">व्यपगतकलनाकलङ्कशुद्धः<br />स्वयममलात्मनि पावने पदेऽसौ ।<br />सलिलकण इवाम्बुधौ महात्मा<br />विगलितवासनमेकतां जगाम ॥४५॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे शुकनिर्याणं नाम प्रथमः सर्गः ॥१॥</div>
</div>
<div class="section" type="sarga" id="">
<div class="verse" type="shloka" id="">
<div class="versetext" type="gadya">विश्वामित्र उवाच ।</div>
<div class="versetext">तस्य व्यासतनूजस्य मलमात्रोपमार्जनम् ।<br />यथोपयुक्तं ते राम तावदेवोपयुज्यते ॥१॥</div>
</div>
<div class="verse" type="shloka" id="">
<div class="versetext">ज्ञेयमेतेन विज्ञातमशेषेण मुनीश्वराः ।<br />स्वदन्तेऽस्मै न यद्भोगा रोगा इव सुमेधसे ॥२॥</div>
</div>
<div class="verse" type="shloka" id="">
<div class="versetext">ज्ञातज्ञेयस्य मनसो नूनमेतद्धि लक्षणम् ।<br />न स्वदन्ते समग्राणि भोगवृन्दानि यत्पुनः ॥३॥</div>
</div>
<div class="verse" type="shloka" id="">
<div class="versetext">भोगभावनया याति बन्धो दार्ढ्यमवस्तुजः ।<br />तयोपशान्तया याति बन्धो जगति तानवम् ॥४॥</div>
</div>
<div class="verse" type="shloka" id="">
<div class="versetext">वासनातानवं राम मोक्ष इत्युच्यते बुधैः ।<br />पदार्थवासनादार्ढ्यं बन्ध इत्यभिधीयते ॥५॥</div>
</div>
<div class="verse" type="shloka" id="">
<div class="versetext">स्वात्मतत्त्वाभिगमनं भवति प्रायशो नृणाम् ।<br />मुने विषयवैरस्यं कदर्थादुपजायते ॥६॥</div>
</div>
<div class="verse" type="shloka" id="">
<div class="versetext">सम्यक्पश्यति यस्तज्ज्ञो ज्ञातज्ञेयः स पण्डितः ।<br />न स्वदन्ते बलादेव तस्मै भोगा महात्मने ॥७॥</div>
</div>
<div class="verse" type="shloka" id="">
<div class="versetext">यशःप्रभृतिना यस्मै हेतुनैव विना पुनः ।<br />भुवि भोगा न रोचन्ते स जीवन्मुक्त उच्यते ॥८॥</div>
</div>
<div class="verse" type="shloka" id="">
<div class="versetext">ज्ञेयं यावन्न विज्ञातं तावत्तावन्न जायते ।<br />विषयेष्वरतिर्जन्तोर्मरुभूमौ लता यथा ॥९॥</div>
</div>
<div class="verse" type="shloka" id="">
<div class="versetext">अतएव हि विज्ञातज्ञेयं विद्धि रघूद्वहम् ।<br />यदेनं रञ्जयन्त्येता न रम्या भोगभूमयः ॥१०॥</div>
</div>
<div class="verse" type="shloka" id="">
<div class="versetext">रामो यदन्तर्जानाति तद्वस्त्वित्येव सन्मुखात् ।<br />आकर्ण्य चित्तविश्रान्तिमाप्नोत्येव मुनीश्वराः ॥११॥</div>
</div>
<div class="verse" type="shloka" id="">
<div class="versetext">केवलं केवलीभावविश्रान्तिं समपेक्षते ।<br />रामबुद्धिः शरल्लक्ष्मीः खलु विश्रमणं यथा ॥१२॥</div>
</div>
<div class="verse" type="shloka" id="">
<div class="versetext">अत्रास्य चित्तविश्रान्त्यै राघवस्य महात्मनः ।<br />युक्तिं कथयतु श्रीमान्वसिष्ठो भगवानयम् ॥१३॥</div>
</div>
<div class="verse" type="shloka" id="">
<div class="versetext">रघूणामेष सर्वेषां प्रभुः कुलगुरुः सदा ।<br />सर्वज्ञः सर्वसाक्षी च त्रिकालामलदर्शनः ॥१४॥</div>
</div>
<div class="verse" type="shloka" id="">
<div class="versetext">वसिष्ठ भगवन्पूर्वं कच्चित्स्मरसि यत्स्वयम् ।<br />आवयोर्वैरशान्त्यर्थं श्रेयसे च महाधियाम् ॥१५॥</div>
</div>
<div class="verse" type="shloka" id="">
<div class="versetext">निषधाद्रेर्मुनीनां च सानौ सरलसंकुले ।<br />उपदिष्टं भगवता ज्ञानं पद्मभुवा बहु ॥१६॥</div>
</div>
<div class="verse" type="shloka" id="">
<div class="versetext">येन युक्तिमता ब्रह्मन्ज्ञानेनेयं हि वासना ।<br />सांसारी नूनमायाति शमं श्यामेव भास्वता ॥१७॥</div>
</div>
<div class="verse" type="shloka" id="">
<div class="versetext">तदेव युक्तिमज्ज्ञेयं रामायान्तेनिवासिने ।<br />ब्रह्मन्नुपदिशाशु त्वं येन विश्रान्तिमेष्यति ॥१८॥</div>
</div>
<div class="verse" type="shloka" id="">
<div class="versetext">कदर्थना च नैवैषा रामो हि गतकल्पषः ।<br />निर्मले मुकुरे वक्त्रमयत्नेनैव बिम्बति ॥१९॥</div>
</div>
<div class="verse" type="shloka" id="">
<div class="versetext">तज्ज्ञानं स च शास्त्रार्थस्त्वद्वैदग्ध्यमनिन्दितम् ।<br />सच्छिष्याय विरक्ताय साधो यदुपदिश्यते ॥२०॥</div>
</div>
<div class="verse" type="shloka" id="">
<div class="versetext">अशिष्यायाविरक्ताय यत्किंचिदुपदिश्यते ।<br />तत्प्रयात्यपवित्रत्वं गोक्षीरं श्वदृताविव ॥२१॥</div>
</div>
<div class="verse" type="shloka" id="">
<div class="versetext">वीतरागभयक्रोधा निर्माना गलितैनसः ।<br />वदन्ति त्वादृशा यत्र तत्र विश्राम्यतीह धीः ॥२२॥</div>
</div>
<div class="verse" type="shloka" id="">
<div class="versetext">इत्युक्ते गाधिपुत्रेण व्यासनारदपूर्वकाः ।<br />मुनयस्ते तमेवार्थं साधुसाध्वित्यपूजयन् ॥२३॥</div>
</div>
<div class="verse" type="shloka" id="">
<div class="versetext">अथोवाच महातेजा राज्ञः पार्श्वे व्यवस्थितः ।<br />ब्रह्मेव ब्रह्मणः पुत्रो वसिष्ठो भगवान्मुनिः ॥२४॥</div>
</div>
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">मुने यदादिशसि मे तदविघ्नं करोम्यहम् ।<br />कः समर्थः समर्थोऽपि सतां लङ्घयितुं वचः ॥२५॥</div>
</div>
<div class="verse" type="shloka" id="">
<div class="versetext">अहं हि राजपुत्राणां रामादीनां मनस्तमः ।<br />ज्ञानेनापनयाम्याशु दीपेनेव निशातमः ॥२६॥</div>
</div>
<div class="verse" type="shloka" id="">
<div class="versetext">स्मराम्यखण्डितं सर्व संसारभ्रमशान्तये ।<br />निषधाद्रौ पुरा प्रोक्तं यज्ज्ञानं पद्मजन्मना ॥२७॥</div>
</div>
<div class="verse" type="shloka" id="">
<div class="versetext" type="gadya">वाल्मीकिरुवाच ।</div>
<div class="versetext">इति निगदितवानसौ महात्मा<br />परिकरबन्धगृहीतवक्तृतेजाः ।<br />अकथयदिदमज्ञतोपशान्त्यै<br />परमपदैकविबोधनं वसिष्ठः ॥२८॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे विश्वामित्रवाक्यं नाम द्वितीयः सर्गः ॥</div>
</div>

<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">पूर्वमुक्तं भगवता यज्ज्ञानं पद्मजन्मना ।<br />सर्गादौ लोकशान्त्यर्थं तदिदं कथयाम्यहम् ॥१॥</div>
</div>
<div class="verse" type="shloka" id="">
<div class="versetext" type="gadya">श्रीराम उवाच ।</div>
<div class="versetext">कथयिष्यसि विस्तीर्णा भगवन्मोक्षसंहिताम् ।<br />इमं तावत्क्षणं जातं संशयं मे निवारय ॥२॥</div>
</div>
<div class="verse" type="shloka" id="">
<div class="versetext">पिता शुकस्य सर्वज्ञो गुरुर्व्यासो महामतिः ।<br />विदेहमुक्तो न कथं कथं मुक्तः सुतोऽस्य सः ॥३॥</div>
</div>
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">परमार्कप्रकाशान्तस्त्रिजगत्त्रसरेणवः ।<br />उत्पत्योत्पत्य लीना ये न संख्यामुपयान्ति ते ॥४॥</div>
</div>
<div class="verse" type="shloka" id="">
<div class="versetext">वर्तमानाश्च याः सन्ति त्रैलोक्यगणकोटयः ।<br />शक्यन्ते ताश्च संख्यातुं नैव काश्चन केनचित् ॥५॥</div>
</div>
<div class="verse" type="shloka" id="">
<div class="versetext">भविष्यन्ति पराम्भोधौ जन्तसर्गतरङ्गकाः ।तांश्च वै परिसंख्यातुं सा कथैव न विद्यते ॥६॥</div>
</div>
<div class="verse" type="shloka" id="">
<div class="versetext" type="gadya">श्रीराम उवाच ।</div>
<div class="versetext">या भूता या भविष्यन्त्यो जगत्सर्गपरम्पराः ।<br />तासां विचारणा युक्ता वर्तमानास्तु का इव ॥७॥</div>
</div>
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">तिर्यक्पुरुषदेवादेर्यो नाम स विनश्यति ।<br />यस्मिन्नेव प्रदेशेऽसौ तदैवेदं प्रपश्यति ॥८॥</div>
</div>
<div class="verse" type="shloka" id="">
<div class="versetext">आतिवाहिकनाम्नान्तः स्वहृद्येव जगत्त्रयम् ।<br />व्योम्नि चित्तशरीरेण व्योमात्मानुभवत्यजः ॥९॥</div>
</div>
<div class="verse" type="shloka" id="">
<div class="versetext">एवं मृता म्रियन्ते च मरिष्यन्ति च कोटयः ।<br />भूतानां यां जगन्त्याशामुदितानि पृथक्पृथक् ॥१०॥</div>
</div>
<div class="verse" type="shloka" id="">
<div class="versetext">संकल्पनिर्माणमिव मनोराज्यविलासवत् ।<br />इन्द्रजालामाल इव कथार्थप्रतिभासवत् ॥११॥</div>
</div>
<div class="verse" type="shloka" id="">
<div class="versetext">दुर्वातभूकम्प इव त्रस्तबालपिशाचवत् ।<br />मुक्तालीवामले व्योम्नि नौस्पन्दतरुयानवत् ॥१२॥</div>
</div>
<div class="verse" type="shloka" id="">
<div class="versetext">स्वप्नसंवित्तिषुरवत्स्मृतिजातखपुष्पवत् ।<br />जगत्संसरणं स्वान्तर्मृतोऽनुभवति स्वयम् ॥१३॥</div>
</div>
<div class="verse" type="shloka" id="">
<div class="versetext">तत्रातिपरिणामेन तदेव घनतां गतम् ।<br />इहलोकोऽयमित्येव जीवाकाशे विजृम्भते ॥१४॥</div>
</div>
<div class="verse" type="shloka" id="">
<div class="versetext">पुनस्तत्रैव जग्नेद्वामरणाद्यनुभूतिमान् ।<br />परं लोकं कल्पयति मृतस्तत्र तथा पुनः ॥१५॥</div>
</div>
<div class="verse" type="shloka" id="">
<div class="versetext">तदन्तरन्ये पुरुषास्तेवामन्तस्तथेतरे ।<br />संसार इति भान्तीमे कदलीदलपीठवत् ॥१६॥</div>
</div>
<div class="verse" type="shloka" id="">
<div class="versetext">न पृम्ब्यादिमहाभूतगणा न च जगत्क्रमाः ।<br />मृतानां सन्ति तत्रापि तथाप्येषां जगद्भमाः ॥१७॥</div>
</div>
<div class="verse" type="shloka" id="">
<div class="versetext">अविद्यैव ह्यनन्तेयं नानाप्रसरशालिनी ।<br />जडानां सरिदादीर्घा तरत्सर्गतरङ्गिणी ॥१८॥</div>
</div>
<div class="verse" type="shloka" id="">
<div class="versetext">परमार्थाम्बुधौ स्फारे राम सर्गतरङ्गकाः ।<br />भूयोभूयोऽनुवर्तन्ते त एवान्ये च भूरिशः ॥१९॥</div>
</div>
<div class="verse" type="shloka" id="">
<div class="versetext">सर्वतः सदृशाः केचित्कुलक्रममनोगुणेः ।<br />केचिदर्धेन सदृशाः केचिच्चातिविलक्षणाः ॥२०॥</div>
</div>
<div class="verse" type="shloka" id="">
<div class="versetext">इमं व्यासङ्ग तत्र द्वात्रिंशं संस्मराम्यहम् ।<br />यथासंभवविज्ञानदृशा संलश्यमानया ॥२१॥</div>
</div>
<div class="verse" type="shloka" id="">
<div class="versetext">द्वादशाल्पधियस्तत्र कुलाकारेहितैः समाः ।<br />दश सर्वे समाकाराः शिष्टाः कुलविलक्षणाः ॥२२॥</div>
</div>
<div class="verse" type="shloka" id="">
<div class="versetext">अद्यपयन्ये भविष्यन्ति व्यासवाल्मीकयस्तथा ।<br />भृग्वङ्गिरःपुलस्त्याश्च तथैवाप्यन्यथैव च ॥२३॥</div>
</div>
<div class="verse" type="shloka" id="">
<div class="versetext">नराः सुरर्षिदेवानां गणाः संभूय भूरिशः ।<br />उत्पद्यन्ते विलीयन्ते कदाचिच्च पृथक्पृथक् ॥२४॥</div>
</div>
<div class="verse" type="shloka" id="">
<div class="versetext">ब्राह्मी द्वासप्ततिस्त्रैता आसीदस्ति भविष्यति ।<br />स एवान्यश्च लोकाश्च त्वं चाहं चेति वेदयहम्॥२५॥</div>
</div>
<div class="verse" type="shloka" id="">
<div class="versetext">क्रमेणास्य मुनेरित्थं व्यासस्याद्भुतकर्मणः ।<br />संलक्ष्यतेऽवतारोऽयं दशमो दीर्घदर्शिनः ॥२६॥</div>
</div>
<div class="verse" type="shloka" id="">
<div class="versetext">अभूम व्यासवाल्मीकियुक्ता वयमनेकशः ।<br />अभूम वयमेवेमे बहुशश्च पृथक्पृथक् ॥२७॥</div>
</div>
<div class="verse" type="shloka" id="">
<div class="versetext">अभूम् वयमेवेमे सदृशा इतरे विदः ।<br />अभूम वयमेवेमे नानाकारा समाशयाऽ ॥२८॥</div>
</div>
<div class="verse" type="shloka" id="">
<div class="versetext">भाव्यमद्याप्यनेनेह ननु वाराष्टकं पुनः ।<br />भूयोऽपि भारतं नाम सेतिहासं करिष्यति ॥२९॥</div>
</div>
<div class="verse" type="shloka" id="">
<div class="versetext">कृत्वा वेदविभागं च नीत्वानेन कुलप्रथाम् ।<br />ब्रह्मत्वं च तथा कृत्वा भाव्यं वैदेहमोक्षणम् ॥३०॥</div>
</div>
<div class="verse" type="shloka" id="">
<div class="versetext">वीतशोकभयः शान्तनिर्वाणो गतकल्पनः ।<br />जीवन्मुक्तो जितमना व्यासोऽयमिति वर्णितः ॥३१॥</div>
</div>
<div class="verse" type="shloka" id="">
<div class="versetext">वित्तक्तधुवयःकर्मविद्याविज्ञानचेष्टितैः ।<br />समानि सन्ति भूतानि कदाचिन्नतु तानि तु ॥३२॥</div>
</div>
<div class="verse" type="shloka" id="">
<div class="versetext">क्वचित्सर्गशतैस्तानि भवन्ति न भवन्ति वा ।<br />कदाचिदपि मायेयमित्थमन्तविवर्जिता ॥३३॥</div>
</div>
<div class="verse" type="shloka" id="">
<div class="versetext">यच्छतीयं विपर्यासं भूरिभूतपरम्परा ।<br />बीजराशिरिवाजस्रं पूर्यमाणः पुनःपुनः ॥३४॥</div>
</div>
<div class="verse" type="shloka" id="">
<div class="versetext">तेनैव संनिवेशेन तथान्येन पुनःपुनः ।<br />सर्गाकाराः प्रवर्तन्ते तरङ्गाः कालवारिधेः ॥३५॥</div>
</div>
<div class="verse" type="shloka" id="">
<div class="versetext">आश्वस्तान्तःकरणः<br />शान्तविकल्पः स्वरूपसारमयः ।<br />परमशमामृततृप्त-<br />स्तिष्ठति विद्वान्निरावरणः ॥३६॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे भूयोभूयःसर्गानुवर्णनं नाम तृतीयः सर्गः ॥३॥</div>
</div>

<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">सौम्याम्बुत्वे तरङ्गत्वे सलिलस्याम्बुता यथा ।<br />समैवाब्धौ तथाऽदेहसदेहमुनिमुक्तता ॥१॥</div>
</div>
<div class="verse" type="shloka" id="">
<div class="versetext">सदेहा वास्त्वदेहा वा मुक्तता विषये न च ।<br />अनास्वादितभोगस्य कुतो भोज्यानुभूतयः ॥२॥</div>
</div>
<div class="verse" type="shloka" id="">
<div class="versetext">जीवन्मुक्त मुनिश्रेष्ठं केवलं हि पदार्थवत् ।<br />पश्यामः पुरतो नास्य पुनर्विघ्नोऽन्तराशयम् ॥३॥</div>
</div>
<div class="verse" type="shloka" id="">
<div class="versetext">सदेहादेहमुक्तानां भेदः को बोधरूपिणाम् ।<br />यदेवाम्बुतरङ्गत्वे सौम्यत्वेऽपि तदेव तत् ॥४॥</div>
</div>
<div class="verse" type="shloka" id="">
<div class="versetext">न मनागपि भेदोऽस्ति सदेहादेहमुक्तयोः ।<br />सस्पन्दोऽप्यथवाऽस्पन्दो वायुरेव यथानिलः ॥५॥</div>
</div>
<div class="verse" type="shloka" id="">
<div class="versetext">सदेहा वा विदेहा वा मुक्तता न प्रमास्पदम् ।<br />अस्माकमपि तस्यास्ति स्वैकतास्त्यविभागिनी ॥६॥</div>
</div>
<div class="verse" type="shloka" id="">
<div class="versetext">तस्मात्प्रकृतमेवेदं शृणु श्रवणभूषणम् ।<br />मयोपदिश्यमानं त्वं ज्ञानमज्ञान्ध्यनाशनम् ॥७॥</div>
</div>
<div class="verse" type="shloka" id="">
<div class="versetext">सर्वमेवेह हि सदा संसारे रघुनन्दन ।<br />सम्यक्प्रयुक्तात्सर्वेण पौरुषात्समवाप्यते ॥८॥</div>
</div>
<div class="verse" type="shloka" id="">
<div class="versetext">इह हीन्दोरिवोदेति शीतलाह्लादनं हृदि ।<br />परिस्पन्दफलप्राप्तौ पौरुषादेव नान्यतः ॥९॥</div>
</div>
<div class="verse" type="shloka" id="">
<div class="versetext">पौरुषं स्पन्दफलवद्दृष्टं प्रत्यक्षतो नयत् ।<br />कल्पितं मोहितैर्मन्दैर्दैवं किंचिन्न विद्यते ॥१०॥</div>
</div>
<div class="verse" type="shloka" id="">
<div class="versetext">साधूपदिष्टमार्गेण यन्मनोङ्गविचेष्टितम् ।<br />तत्पौरुषं तत्सफलमन्यदुन्मत्तचेष्टितम् ॥११॥</div>
</div>
<div class="verse" type="shloka" id="">
<div class="versetext">यो यमर्थं प्रार्थयते तदर्थं चेहते क्रमात् ।<br />अवश्यं स तमाप्नोति न चेदर्धान्निवर्तते ॥१२॥</div>
</div>
<div class="verse" type="shloka" id="">
<div class="versetext">पौरुषेण प्रयत्नेन त्रैलोक्यैश्वर्यसुन्दराम् ।<br />कश्चित्प्राणिविशेषो हि शक्रतां समुपागतः ॥१३॥</div>
</div>
<div class="verse" type="shloka" id="">
<div class="versetext">पौरुषेणैव यत्नेन सहसाम्भोरुहास्पदम् ।<br />कश्चिदेव चिदुल्लासो ब्रह्मतामधितिष्ठति ॥१४॥</div>
</div>
<div class="verse" type="shloka" id="">
<div class="versetext">सारेण पुरुषार्थेन स्वेनैव गरुडध्वजः ।<br />कश्चिदेव पुमानेव पुरुषोत्तमतां गतः ॥१५॥</div>
</div>
<div class="verse" type="shloka" id="">
<div class="versetext">पौरुषेणैव यत्नेन ललनावलिताकृतिः ।<br />शरीरी कश्चिदेवेह गतश्चन्द्रार्धचूडताम् ॥१६॥</div>
</div>
<div class="verse" type="shloka" id="">
<div class="versetext">प्राक्तनं चैहिकं चेति द्विविधं विद्धि पौरुषम् ।<br />प्राक्तनोऽद्यतनेनाशु पुरुषार्थेन जीयते ॥१७॥</div>
</div>
<div class="verse" type="shloka" id="">
<div class="versetext">यत्नवद्भिर्दृढाभ्यासैः प्रज्ञोत्साहसमन्वितैः ।<br />मेरवोऽपि निगीर्यन्ते कैव प्राक्पौरुषे कथा ॥१८॥</div>
</div>
<div class="verse" type="shloka" id="">
<div class="versetext">शास्त्रनियन्त्रितपौरुषपरमा पुरुषस्य पुरुषता या स्यात् ।<br />अभिमतफलभरसिद्ध्यै भवति हि सैवान्यथा त्वनर्थाय ॥१९॥</div>
</div>
<div class="verse" type="shloka" id="">
<div class="versetext">कस्यांचित्स्वयमात्मदुःस्थितिवशात्पुंसो दशायां शनै<br />रङ्गुल्यग्रनिपीडितैकचुलुकादावापबिन्दुर्बहुः ।<br />कस्यांचिज्जलराशिपर्वतपुरद्वीपान्तरालीकृता<br />भर्तव्योचितसंविभागकरणे पृथ्वी न पृथ्वी भवेत् ॥२०॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे पौरुषप्रकरणं नाम चतुर्थः सर्गः ॥४॥</div>
</div>

<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">प्रवृत्तिरेव प्रथमं यथाशास्त्रविहारिणाम् ।<br />प्रभेव वर्णभेदानां साधनी सर्वकर्मणाम् ॥१॥</div>
</div>
<div class="verse" type="shloka" id="">
<div class="versetext">मनसा वाञ्छते यच्च यथाशास्त्रं न कर्मणा ।<br />साध्यते मत्तलीलासौ मोहनी नार्थसाधनी ॥२॥</div>
</div>
<div class="verse" type="shloka" id="">
<div class="versetext">यथा संयतते येन तथा तेनानुभूयते ।<br />स्वकर्मैवेति चास्तेऽन्या व्यतिरिक्ता न दैवदृक् ॥३॥</div>
</div>
<div class="verse" type="shloka" id="">
<div class="versetext">उच्छास्त्रं शास्त्रितं चेति द्विविधं पौरुषं स्मृतम् ।<br />तत्रोच्छास्त्रमनर्थाय परमार्थाय शास्त्रितम् ॥४॥</div>
</div>
<div class="verse" type="shloka" id="">
<div class="versetext">द्वौ हुडाविव युध्येते पुरुषार्थौ समासमौ ।<br />प्राक्तनश्चैहिकश्चैव शाम्यत्यत्राल्पवीर्यवान् ॥५५॥</div>
</div>
<div class="verse" type="shloka" id="">
<div class="versetext">अतः पुरुषयत्नेन यतितव्यं यथा तथा ।<br />पुंसा तन्त्रेण सद्योगाद्येनाश्वद्यतनो जयेत् ॥६॥</div>
</div>
<div class="verse" type="shloka" id="">
<div class="versetext">द्वौ हुडाविव युध्येते पुरुषार्थौ समासमौ ।<br />आत्मीयश्चान्यदीयश्च जयत्यतिबलस्तयोः ॥७॥</div>
</div>
<div class="verse" type="shloka" id="">
<div class="versetext">अनर्थः प्राप्यते यत्र शास्त्रितादपि पौरुषात् ।<br />अनर्थकर्तृ बलवत्तत्र ज्ञेयं स्वपौरुषम् ॥८॥</div>
</div>
<div class="verse" type="shloka" id="">
<div class="versetext">परं पौरुषमाश्रित्य दन्तैर्दन्तान्विचूर्णयन् ।<br />शुभेनाऽशुभमुद्युक्तं प्राक्तनं पौरुषं जयेत् ॥९॥</div>
</div>
<div class="verse" type="shloka" id="">
<div class="versetext">प्राक्तनः पुरुषार्थोऽसौ मां नियोजयतीति धीः ।<br />बलादधस्पदीकार्या प्रत्यक्षादधिका न सा ॥१०॥</div>
</div>
<div class="verse" type="shloka" id="">
<div class="versetext">तावत्तावत्प्रयत्नेन यतितव्यं सुपौरुषम् ।<br />प्राक्तनं पौरुषं यावदशुभं शाम्यति स्वयम् ॥११॥</div>
</div>
<div class="verse" type="shloka" id="">
<div class="versetext">दोषः शाम्यत्यसंदेहं प्राक्तनोऽद्यतनैर्गुणैः ।<br />दृष्टान्तोऽत्र ह्यस्तनस्य दोषस्याद्य गुणैः क्षयः ॥१२॥</div>
</div>
<div class="verse" type="shloka" id="">
<div class="versetext">असद्दैवमधःकृत्वा नित्यमुद्रिक्तया धिया ।<br />संसारोत्तरणं भूत्यै यतेताऽऽधातुमात्मनि ॥१३॥</div>
</div>
<div class="verse" type="shloka" id="">
<div class="versetext">न गन्तव्यमनुद्योगैः साम्यं पुरुषगर्दभैः ।<br />उद्योगस्तु यथाशास्त्रं लोकद्वितयसिद्धये ॥१४॥</div>
</div>
<div class="verse" type="shloka" id="">
<div class="versetext">संसारकुहरादस्मान्निर्गन्तव्यं स्वयं बलात् ।<br />पौरुषं यत्नमाश्रित्य हरिणेवारिपञ्जरात् ॥१५॥</div>
</div>
<div class="verse" type="shloka" id="">
<div class="versetext">प्रत्यहं प्रत्यवेक्षेत देहं नश्वरमात्मनः ।<br />संत्यजेत्पशुभिस्तुल्यं श्रयेत्सत्पुरुषोचितम् ॥१६॥</div>
</div>
<div class="verse" type="shloka" id="">
<div class="versetext">किंचित्कान्तान्नपानादिकलिलं कोमलं गृहे ।<br />व्रणे कीट इवास्वाद्य वयः कार्यं न भस्मसात् ॥१७॥</div>
</div>
<div class="verse" type="shloka" id="">
<div class="versetext">शुभेन पौरुषेणाशु शुभमासाद्यते फलम् ।<br />अशुभेनाशुभं नित्यं दैवं नाम न किंचन ॥१८॥</div>
</div>
<div class="verse" type="shloka" id="">
<div class="versetext">प्रत्यक्षमानमुत्सृज्य योऽनुमानमुपैत्यसौ ।<br />स्वभुजाभ्यामिमौ सर्पाविति प्रेक्ष्य पलायते ॥१९॥</div>
</div>
<div class="verse" type="shloka" id="">
<div class="versetext">दैवं संप्रेरयति मामिति दग्धधियां मुखम् ।<br />अदृष्टश्रेष्ठदृष्टीनां दृष्ट्वा लक्ष्मीर्निवर्तते ॥२०॥</div>
</div>
<div class="verse" type="shloka" id="">
<div class="versetext">तस्मात्पुरुषयत्नेन विवेकं पूर्वमाश्रयेत् ।<br />आत्मज्ञानमहार्थानि शास्त्राणि प्रविचारयेत् ॥२१॥</div>
</div>
<div class="verse" type="shloka" id="">
<div class="versetext">चित्ते चिन्तयतामर्थं यथाशास्त्रं निजेहितैः ।<br />असंसाधयतामेव मूढानां धिग्दुरीप्सितम् ॥२२॥</div>
</div>
<div class="verse" type="shloka" id="">
<div class="versetext">पौरुषं च नवानन्तं न यत्नमभिवाच्छ्यते ।<br />न यत्नेनापि महता प्राप्यते रत्नमश्मतः ॥२३॥</div>
</div>
<div class="verse" type="shloka" id="">
<div class="versetext">यथा घटः परिमितो यथा परिमितः पटः ।<br />नियतः परिमाणस्थः पुरुषार्थस्तथैव च ॥२४॥</div>
</div>
<div class="verse" type="shloka" id="">
<div class="versetext">स च सच्छास्त्रसत्सङ्गसदाचारैर्निजं फलम् ।<br />ददातीति स्वभावोऽयमन्यथा नार्थसिद्धये ॥२५॥</div>
</div>
<div class="verse" type="shloka" id="">
<div class="versetext">स्वरूपं पौरुषस्यैतदेवं व्यवहरन्नरः ।<br />याति निष्फलयत्नत्वं न कदाचन कश्चन ॥२६॥</div>
</div>
<div class="verse" type="shloka" id="">
<div class="versetext">दैन्यदारिद्र्यदुःखार्ता अप्यन्ये पुरुषोत्तमाः ।<br />पौरुषेणैव यत्नेन याता देवेन्द्रतुल्यताम् ॥२७॥</div>
</div>
<div class="verse" type="shloka" id="">
<div class="versetext">आबाल्यादलमभ्यस्तैः शास्त्रसत्सङ्गमादिभिः ।<br />गुणैः पुरुषयत्नेन स्वार्थः संप्राप्यते यतः ॥२८॥</div>
</div>
<div class="verse" type="shloka" id="">
<div class="versetext">इति प्रत्यक्षतो दृष्टमनुभूतं श्रुतं कृतम् ।<br />दैवात्तमिति मन्यन्ते ये हतास्ते कुबुद्धयः ॥२९॥</div>
</div>
<div class="verse" type="shloka" id="">
<div class="versetext">आलस्यं यदि न भवेज्जगत्यनर्थः<br />को न स्याद्बहुधनको बहुश्रुतो वा ।<br />आलस्यादियमवनिः ससागरान्ता<br />संपूर्णा नरपशुभिश्च निर्धनैश्च ॥३०॥</div>
</div>
<div class="verse" type="shloka" id="">
<div class="versetext">बाल्ये गतेऽविरतकल्पितकेलिलोले<br />दोर्दण्डमण्डितवयःप्रभृति प्रयत्नात् ।<br />सत्सङ्गमैः पदपदार्थविशुद्धबुद्धिः<br />कुर्यान्नरः स्वगुणदोषविचारणानि ॥३१॥</div>
</div>
<div class="verse" type="shloka" id="">
<div class="versetext" type="gadya">वाल्मीकिरुवाच ।</div>
<div class="versetext">इत्युक्तवत्यथ मुनौ दिवसो जगाम<br />सायंतनाय विधयेऽस्तमिनो जगाम ।<br />स्नातुं सभा कृतनमस्करणा जगाम<br />श्यामाक्षये रविकरेण सहाजगाम ॥३२॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे पौरुषस्थापनं नाम पञ्चमः सर्गः ॥५॥</div>
</div>

<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">तस्मात्प्राक्पौरुषाद्दैवं नान्यत्तत्प्रोज्झ्य दूरतः ।<br />साधुसंगमसच्छास्त्रैर्जीवमुत्तारयेद्बलात् ॥१॥</div>
</div>
<div class="verse" type="shloka" id="">
<div class="versetext">यथा यथा प्रयत्नः स्याद्भवेदाशु फलं तथा ।<br />इति पौरुषमेवास्ति दैवमस्तु तदेव च ॥२॥</div>
</div>
<div class="verse" type="shloka" id="">
<div class="versetext">दुःखाद्यथा दुःखकाले हा कष्टमिति कथ्यते ।<br />हाकष्टशब्दपर्यायस्तथा हा दैवमित्यपि ॥३॥</div>
</div>
<div class="verse" type="shloka" id="">
<div class="versetext">प्राक्स्वकर्मेतराकारं दैवं नाम न विद्यते ।<br />बालः प्रबलपुंसेव तज्जेतुमिह शक्यते ॥४॥</div>
</div>
<div class="verse" type="shloka" id="">
<div class="versetext">ह्यस्तनो दुष्ट आचार आचारेणाद्य चारुणा ।<br />यथाशु शुभतामेति प्राक्तनं कर्म तत्तथा ॥५॥</div>
</div>
<div class="verse" type="shloka" id="">
<div class="versetext">तज्जयाय यतन्ते ये न लोभलवलम्पटाः ।<br />ते दीनाः प्राकृता मूढाः स्थिता दैवपरायणाः ॥६॥</div>
</div>
<div class="verse" type="shloka" id="">
<div class="versetext">पौरुषेण कृतं कर्म दैवाद्यदभिनश्यति ।<br />तत्र नाशयितुर्ज्ञेयं पौरुषं बलवत्तरम् ॥७॥</div>
</div>
<div class="verse" type="shloka" id="">
<div class="versetext">यदेकवृन्तफलयोरथैकं शून्यकोटरम् ।<br />तत्र प्रयत्नः स्फुरितस्तथा तद्रससंविदः ॥८॥</div>
</div>
<div class="verse" type="shloka" id="">
<div class="versetext">यत्प्रयान्ति जगद्भावाः संसिद्धा अपि संक्षयम् ।<br />क्षयकारकयत्नस्य ह्यत्र ज्ञेयं महद्बलम् ॥९॥</div>
</div>
<div class="verse" type="shloka" id="">
<div class="versetext">द्वौ हुडाविव युध्येते पुरुषार्थौ परस्परम् ।<br />य एव बलवांस्तत्र स एव जयति क्षणात् ॥१०॥</div>
</div>
<div class="verse" type="shloka" id="">
<div class="versetext">भिक्षुको मङ्गलेभेन नृपो यत्क्रियते बलात् ।<br />तदमात्येभपौराणां प्रयत्नस्य बलं महत् ॥११॥</div>
</div>
<div class="verse" type="shloka" id="">
<div class="versetext">पौरुषेणान्नमाक्रम्य यथा दन्तेन चूर्ण्यते ।<br />अन्यः पौरुषमाश्रित्य तथा शूरेण चूर्ण्यते ॥१२॥</div>
</div>
<div class="verse" type="shloka" id="">
<div class="versetext">अन्नभूता हि महतां लघवो यत्नशालिनाम् ।<br />यथेष्टं विनियोज्यन्ते तेन कर्मसु लोष्टवत् ॥१३॥</div>
</div>
<div class="verse" type="shloka" id="">
<div class="versetext">शक्तस्य पौरुषं दृश्यमदृश्यं वापि यद्भवेत् ।<br />तद्दैवमित्यशक्तेन बुद्धमात्मन्यबुद्धिना ॥१४॥</div>
</div>
<div class="verse" type="shloka" id="">
<div class="versetext">भूतानां बलवद्भूतं यन्न दैवमिति स्थितम् ।<br />तत्तेषामप्यधिष्ठातृ सतामेतत्स्फुटं मिथः ॥१५॥</div>
</div>
<div class="verse" type="shloka" id="">
<div class="versetext">शास्त्रामात्येभपौराणामविकल्पा स्वभावधीः ।<br />या सा भिक्षुकराज्यस्य कर्तृ धर्तृ प्रजास्थितेः ॥१६॥</div>
</div>
<div class="verse" type="shloka" id="">
<div class="versetext">भिक्षुको मङ्गलेभेन नृपो यत्क्रियते क्वचित् ।<br />प्राक्तनं पौरुषं तत्र बलवद्वापि कारणम् ॥१७॥</div>
</div>
<div class="verse" type="shloka" id="">
<div class="versetext">ऐहिकः प्राक्तनं हन्ति प्राक्तनोऽद्यतनं बलात् ।<br />सर्वदा पुरुषस्पन्दस्तत्रानुद्वेगवाञ्जयी ॥१८॥</div>
</div>
<div class="verse" type="shloka" id="">
<div class="versetext">द्वयोरद्यतनस्यैव प्रत्यक्षाद्बलिता भवेत् ।<br />दैवं जेतुं यतो यत्नैर्बालो यूनेव शक्यते ॥१९॥</div>
</div>
<div class="verse" type="shloka" id="">
<div class="versetext">मेघेन नीयते यद्वद्वत्सरोपार्जिता कृषिः ।<br />मेघस्य पुरुषार्थोऽसौ जयत्यधिकयत्नवान् ॥२०॥</div>
</div>
<div class="verse" type="shloka" id="">
<div class="versetext">क्रमेणोपार्जितेऽप्यर्थे नष्टे कार्या न खेदिता ।<br />न बलं यत्र मे शक्तं तत्र का परिदेवना ॥२१॥</div>
</div>
<div class="verse" type="shloka" id="">
<div class="versetext">यन्न शक्नोमि तस्यार्थे यदि दुःखं करोम्यहम् ।<br />तदमारितमृत्योर्मे युक्तं प्रत्यहरोदनम् ॥२२॥</div>
</div>
<div class="verse" type="shloka" id="">
<div class="versetext">देशकालक्रियाद्रव्यवशतो विस्फुरन्त्यमी ।<br />सर्व एव जगद्भावा जयत्यधिकयत्नवान् ॥२३॥</div>
</div>
<div class="verse" type="shloka" id="">
<div class="versetext">तस्मात्पौरुषमाश्रित्य सच्छास्त्रैः सत्समागमैः ।<br />प्रज्ञाममलतां नीत्वा संसारजलधिं तरेत् ॥२४॥</div>
</div>
<div class="verse" type="shloka" id="">
<div class="versetext">प्राक्तनश्चैहिकश्चेमौ पुरुषार्थौ फलद्द्रुमौ ।<br />संजातौ पुरुषारण्ये जयत्यभ्यधिकस्तयोः ॥२५॥</div>
</div>
<div class="verse" type="shloka" id="">
<div class="versetext">कर्म यः प्राक्तनं तुच्छं न निहन्ति शुभेहितैः ।<br />अज्ञो जन्तुरनीशोऽसावात्मनः सुखदुःखयोः ॥२६॥</div>
</div>
<div class="verse" type="shloka" id="">
<div class="versetext">ईश्वरप्रेरितो गच्छेत्स्वर्गं नरकमेव वा ।<br />स सदैव पराधीनः पशुरेव न संशयः ॥२७॥</div>
</div>
<div class="verse" type="shloka" id="">
<div class="versetext">यस्तूदारचमत्कारः सदाचारविहारवान् ।<br />स निर्याति जगन्मोहान्मृगेन्द्रः पञ्जरादिव ॥२८॥</div>
</div>
<div class="verse" type="shloka" id="">
<div class="versetext">कश्चिन्मां प्रेरयत्येवमित्यनर्थकुकल्पने ।<br />यः स्थितोऽदृष्टमुत्सृज्य त्याज्योऽसौ दूरतोऽधमः२९॥</div>
</div>
<div class="verse" type="shloka" id="">
<div class="versetext">व्यवहारसहस्राणि यान्युपायान्ति यान्ति च ।<br />यथाशास्त्रं विहर्तव्यं तेषु त्यक्त्वा सुखासुखे ॥३०॥</div>
</div>
<div class="verse" type="shloka" id="">
<div class="versetext">यथाशास्त्रमनुच्छिन्नां मर्यादां स्वामनुज्झतः ।<br />उपतिष्ठन्ति सर्वाणि रत्नान्यम्बुनिधाविव ॥३१॥</div>
</div>
<div class="verse" type="shloka" id="">
<div class="versetext">स्वार्थप्रापककार्यैकप्रयत्नपरता बुधैः ।<br />प्रोक्ता पौरुषशब्देन सा सिद्ध्यै शास्त्रयन्त्रिता ॥३२॥</div>
</div>
<div class="verse" type="shloka" id="">
<div class="versetext">क्रियया स्पन्दधर्मिण्या स्वार्थसाधकता स्वयम् ।<br />साधुसंगमसच्छास्त्रतीक्ष्णयोन्नीयते धिया ॥३३॥</div>
</div>
<div class="verse" type="shloka" id="">
<div class="versetext">अनन्तं समतानन्दं परमार्थं विदुर्बुधाः ।<br />स येभ्यः प्राप्यते नित्यं ते सेव्याः शास्त्रसाधवः ॥३४॥</div>
</div>
<div class="verse" type="shloka" id="">
<div class="versetext">देवलोकादिहागत्य लोकद्वयहितं भवेत् ।<br />प्राक्तनं पौरुषं तद्वै दैवशब्देन कथ्यते ॥३५॥</div>
</div>
<div class="verse" type="shloka" id="">
<div class="versetext">तद्युक्तमेतदेतस्मिन्नास्ति नापवदामहे ।<br />मूढैः प्रकल्पितं दैवं मन्यन्ते ये क्षयं गताः ॥३६॥</div>
</div>
<div class="verse" type="shloka" id="">
<div class="versetext">नित्यं स्वपौरुषादेव लोकद्वयहितं भवेत् ।<br />ह्यस्तनी दुष्क्रियाभ्येति शोभां सत्क्रियया यथा ३७॥</div>
</div>
<div class="verse" type="shloka" id="">
<div class="versetext">अद्यैवं प्राक्तनी तस्माद्यत्नाद्यः कार्यवान्भवेत् ।<br />करामलकवद्दृष्टं पौरुषादेव तत्फलम् ।<br />मूढः प्रत्यक्षमुत्सृज्य दैवमोहे निमज्जति ॥३८॥</div>
</div>
<div class="verse" type="shloka" id="">
<div class="versetext">सकलकारणकार्यविवर्जितं<br />निजविकल्पबलादुपकल्पितम् ।<br />तदनपेक्ष्य हि दैवमसन्मयं<br />श्रय शुभाशय पौरुषमात्मनः ॥३९॥</div>
</div>
<div class="verse" type="shloka" id="">
<div class="versetext">शास्त्रैः सदाचरविजृम्भितदेशधर्मैर्य-<br />त्कल्पितं फलमतीव चिरप्ररूढम् ।<br />तस्मिन्हृदि स्फुरति चोपनमेति चित्त-<br />मङ्गावली तदनु पौरुषमेतदाहुः ॥४०॥</div>
</div>
<div class="verse" type="shloka" id="">
<div class="versetext">बुद्ध्वैव पौरुषफलं पुरुषत्वमेत-<br />दात्मप्रयत्नपरतैव सदैव कार्या ।<br />नेया ततः सफलतां परमामथासौ<br />सच्छास्त्रसाधुजनपण्डितसेवनेन ॥४१॥</div>
</div>
<div class="verse" type="shloka" id="">
<div class="versetext">दैवपौरुषविचारचारुभि-<br />श्चेदमाचरितमात्मपौरुषम् ।<br />नित्यमेव जयतीति भावितैः<br />कार्य आर्यजनसेवयोद्यमः ॥४२॥</div>
</div>
<div class="verse" type="shloka" id="">
<div class="versetext">जन्मप्रबन्धमयमामयमेष जीवो<br />बुद्ध्वैहिकं सहजपौरुषमेव सिद्ध्यै ।<br />शान्तिं नयत्ववितथेन वरौषधेन<br />मृष्टेन तुष्टपरपण्डितसेवनेन ॥४३॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे दैवनिराकरणं नाम षष्ठः सर्गः ॥६॥</div>
</div>

<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">प्राप्य व्याधिविनिर्मुक्तं देहमल्पाधिवेदनम् ।<br />तथात्मनि समादध्याद्यथा भूयो न जायते ॥१॥</div>
</div>
<div class="verse" type="shloka" id="">
<div class="versetext">दैवं पुरुषकारेण यो निवर्तितुमिच्छति ।<br />इह वामुत्र जगति स संपूर्णाभिवाञ्छितः ॥२॥</div>
</div>
<div class="verse" type="shloka" id="">
<div class="versetext">ये समुद्योगमुत्सृज्य स्थिता दैवपरायणाः ।<br />ते धर्ममर्थं कामं च नाशयन्त्यात्मविद्विषः ॥३॥</div>
</div>
<div class="verse" type="shloka" id="">
<div class="versetext">संवित्स्पन्दो मनःस्पन्द ऐन्द्रियस्पन्द एव च ।<br />एतानि पुरुषार्थस्य रूपाण्येभ्यः फलोदयः ॥४॥</div>
</div>
<div class="verse" type="shloka" id="">
<div class="versetext">यथा संवेदनं चेतस्तथा तत्स्पन्दमृच्छति ।<br />तथैव कायश्चलति तथैव फलभोक्तृता ॥५॥</div>
</div>
<div class="verse" type="shloka" id="">
<div class="versetext">आबालमेतत्संसिद्धं यत्र यत्र यथा यथा ।<br />दैवं तु न क्वचिद्दृष्टमतो जगति पौरुषम् ॥६॥</div>
</div>
<div class="verse" type="shloka" id="">
<div class="versetext">पुरुषार्थेन देवानां गुरुरेव बृहस्पतिः ।<br />शुक्रो दैत्येन्द्रगुरुतां पुरुषार्थेन चास्थितः ॥७॥</div>
</div>
<div class="verse" type="shloka" id="">
<div class="versetext">दैन्यदारिद्र्यदुःखार्ता अपि साधो नरोत्तमाः ।<br />पौरुषेणैव यत्नेन याता देवेन्द्रतुल्यताम् ॥८॥</div>
</div>
<div class="verse" type="shloka" id="">
<div class="versetext">महान्तो विभवास्वादैर्नानाश्चर्यसमाश्रयाः ।<br />पौरुषेणैव दोषेण नरकातिथितां गताः ॥९॥</div>
</div>
<div class="verse" type="shloka" id="">
<div class="versetext">भावाभावसहस्रेषु दशासु विविधासु च ।<br />स्वपौरुषवशादेव निवृत्ता भूतजातयः ॥१०॥</div>
</div>
<div class="verse" type="shloka" id="">
<div class="versetext">शास्त्रतो गुरुतश्चैव स्वतश्चेति त्रिसिद्धयः ।<br />सर्वत्र पुरुषार्थस्य न दैवस्य कदाचन ॥११॥</div>
</div>
<div class="verse" type="shloka" id="">
<div class="versetext">अशुभेषु समाविष्टं शुभेष्वेवावतारयेत् ।<br />प्रयत्नाच्चित्तमित्येष सर्वशास्त्रार्थसंग्रहः ॥१२॥</div>
</div>
<div class="verse" type="shloka" id="">
<div class="versetext">यच्छ्रेयो यदतुच्छं च यदपायविवर्जितम् ।<br />तत्तदाचर यत्नेन पुत्रेति गुरवः स्थिताः ॥१३॥</div>
</div>
<div class="verse" type="shloka" id="">
<div class="versetext">यथा यथा प्रयत्नो मे फलमाशु तथा तथा ।<br />इत्यहं पौरुषादेव फलभाङ् न तु दैवतः ॥१४॥</div>
</div>
<div class="verse" type="shloka" id="">
<div class="versetext">पौरुषाद्दृश्यते सिद्धिः पौरुषाद्धीमतां क्रमः ।<br />दैवमाश्वासनामात्रं दुःखे पेलवबुद्धिषु ॥१५॥</div>
</div>
<div class="verse" type="shloka" id="">
<div class="versetext">प्रत्यक्षप्रमुखैर्नित्यं प्रमाणैः पौरुषक्रमः ।<br />फलितो दृश्यते लोके देशान्तरगमादिकः ॥१६॥</div>
</div>
<div class="verse" type="shloka" id="">
<div class="versetext">भोक्ता तृप्यति नाभोक्ता गन्ता गच्छति नागतिः ।<br />वक्ता वक्ति न चावक्ता पौरुषं सफलं नृणाम् ॥१७॥</div>
</div>
<div class="verse" type="shloka" id="">
<div class="versetext">पौरुषेण दुरन्तेभ्यः संकटेभ्यः सुबुद्धयः ।<br />समुत्तरन्त्ययत्नेन न तु मोघतयानया ॥१८॥</div>
</div>
<div class="verse" type="shloka" id="">
<div class="versetext">यो यो यथा प्रयतते स स तत्तत्फलैकभाक् ।<br />न तु तूष्णीं स्थितेनेह केनचित्प्राप्यते फलम् ॥१९॥</div>
</div>
<div class="verse" type="shloka" id="">
<div class="versetext">शुभेन पुरुषार्थेन शुभमासाद्यते फलम् ।<br />अशुभेनाशुभं राम यथेच्छसि तथा कुरु ॥२०॥</div>
</div>
<div class="verse" type="shloka" id="">
<div class="versetext">पुरुषार्थात्फलप्राप्तिर्देशकालवशादिह ।<br />प्राप्ता चिरेण शीघ्रं वा यासौ दैवमिति स्मृता ॥२१॥</div>
</div>
<div class="verse" type="shloka" id="">
<div class="versetext">न दैवं दृश्यते दृष्ट्या न च लोकान्तरे स्थितम् ।<br />उक्तं दैवाभिधानेन स्वर्लोके कर्मणः फलम् ॥२२॥</div>
</div>
<div class="verse" type="shloka" id="">
<div class="versetext">पुरुषो जायते लोके वर्धते जीर्यते पुनः ।<br />न तत्र दृश्यते दैवं जरायौवनबाल्यवत् ॥२३॥</div>
</div>
<div class="verse" type="shloka" id="">
<div class="versetext">अर्थप्रापककार्यैकप्रयत्नपरता बुधैः ।<br />प्रोक्ता पौरुषशब्देन सर्वमासाद्यतेऽनया ॥२४॥</div>
</div>
<div class="verse" type="shloka" id="">
<div class="versetext">देशाद्देशान्तरप्राप्तिर्हस्तस्य द्रव्यधारणम् ।<br />व्यापारश्च तथाङ्गानां पौरुषेण न दैवतः ॥२५॥</div>
</div>
<div class="verse" type="shloka" id="">
<div class="versetext">अनर्थप्राप्तिकार्यैकप्रयत्नपरता तु या ।<br />प्रोक्ता प्रोन्मत्तचेष्टेति न किंचित्प्राप्यतेऽनया ॥२६॥</div>
</div>
<div class="verse" type="shloka" id="">
<div class="versetext">क्रियया स्पन्दधर्मिण्या स्वार्थसाधकता स्वयम् ।<br />साधुसंगमसच्छास्त्रतीक्ष्णयोन्नीयते धिया ॥२७॥</div>
</div>
<div class="verse" type="shloka" id="">
<div class="versetext">अनन्तसमतानन्दं परमार्थं स्वकं विदुः ।<br />स येभ्यः प्राप्यते यत्नात्सेव्यास्ते शास्त्रसाधवः ॥२८॥</div>
</div>
<div class="verse" type="shloka" id="">
<div class="versetext">सच्छास्त्रादिगुणो मत्या सच्छास्त्रादिगुणान्मतिः ।<br />विवर्धेते मिथोऽभ्यासात्सरोजाविव कालतः ॥२९॥</div>
</div>
<div class="verse" type="shloka" id="">
<div class="versetext">आबाल्यादलमभ्यस्तैः शास्त्रसत्संगमादिभिः ।<br />गुणैः पुरुषयत्नेन स्वार्थः संपद्यते हितः ॥३०॥</div>
</div>
<div class="verse" type="shloka" id="">
<div class="versetext">पौरुषेण जिता दैत्याः स्थापिता भुवनक्रियाः ।<br />रचितानि जगन्तीह विष्णुना न च दैवतः ॥३१॥</div>
</div>
<div class="verse" type="shloka" id="">
<div class="versetext">जगति पुरुषकारकारणेऽस्मिन्<br />कुरु रघुनाथ चिरं तथा प्रयत्नम् ।<br />व्रजसि तरुसरीसृपाभिधानां<br />सुभग यथा न दशामशङ्क एव ॥३२॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे पौरुषप्राधान्यसमर्थनं नाम सप्तमः सर्गः ॥७॥</div>
</div>
<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">नाकृतिर्न च कर्माणि न स्पन्दो न पराक्रमः ।<br />तन्मिथ्याज्ञानवद्रूढं दैवं नाम किमुच्यते ॥१॥</div>
</div>
<div class="verse" type="shloka" id="">
<div class="versetext">स्वकर्मफलसंप्राप्ताविदमित्थमितीति याः ।<br />गिरस्ता दैवनाम्नैताः प्रसिद्धिं समुपागताः ॥२॥</div>
</div>
<div class="verse" type="shloka" id="">
<div class="versetext">तत्रैव मूढमतिभिर्दैवमस्तीति निश्चयः ।<br />आत्तो दुरवबोधेन रज्ज्वामिव भुजंगमः ॥३॥</div>
</div>
<div class="verse" type="shloka" id="">
<div class="versetext">ह्यस्तनी दुष्क्रियाभ्येति शोभां सत्क्रियया यथा ।<br />अद्यैवं प्राक्तनी तस्माद्यत्नात्सत्कार्यवान्भवेत् ॥४॥</div>
</div>
<div class="verse" type="shloka" id="">
<div class="versetext">मूढानुमानसंसिद्धं दैवं यस्यास्ति दुर्मतेः ।<br />दैवाद्दाहोऽस्ति नैवेति गन्तव्यं तेन पावके ॥५॥</div>
</div>
<div class="verse" type="shloka" id="">
<div class="versetext">दैवमेवेह चेत्कर्तुं पुंसः किमिव चेष्टया ।<br />स्नानदानासनोच्चारान्दैवमेव करिष्यति ॥५॥</div>
</div>
<div class="verse" type="shloka" id="">
<div class="versetext">किंवा शास्त्रोपदेशेन मूकोऽयं पुरुषः किल ।<br />संचार्यते तु दैवेन किं कस्येहोपदिश्यते ॥७॥</div>
</div>
<div class="verse" type="shloka" id="">
<div class="versetext">न च निस्पन्दता लोके दृष्टेह शवतां विना ।<br />स्पन्दाच्च फलसंप्राप्तिस्तस्माद्दैवं निरर्थकम् ॥८॥</div>
</div>
<div class="verse" type="shloka" id="">
<div class="versetext">न चामूर्तेन दैवेन मूर्तस्य सहकर्तृता ।<br />पुंसः संदृश्यते काचित्तस्माद्दैवं निरर्थकम् ॥९॥</div>
</div>
<div class="verse" type="shloka" id="">
<div class="versetext">मिथोऽङ्गानि समासाद्य द्वयोरेकैककर्तृता ।<br />हस्तादीनां हतत्वे ह न दैवेन क्वचित्कृतम् ॥१०॥</div>
</div>
<div class="verse" type="shloka" id="">
<div class="versetext">मनोबुद्धिवदप्येतद्दैवं नेहानुभूयते ।<br />आगोपालं कृतप्रज्ञैस्तेन दैवमसत्सदा ॥११॥</div>
</div>
<div class="verse" type="shloka" id="">
<div class="versetext">पृथक्चेद्बुद्धिरन्योऽर्थः सैव चेत्कान्यता तयोः ।<br />कल्पनायां प्रमाणं चेत्पौरुषं किं न कल्प्यते ॥१२॥</div>
</div>
<div class="verse" type="shloka" id="">
<div class="versetext">नामूर्तेस्तेन सङ्गोऽस्ति नभसेव वपुष्मतः ।<br />मूर्तं च दृश्यते लग्नं तस्माद्दैवं न विद्यते ॥१३॥</div>
</div>
<div class="verse" type="shloka" id="">
<div class="versetext">विनियोक्रथ भूतानामस्त्यन्यच्चेज्जगत्त्रये ।<br />शेरते भूतवृन्दानि दैवं सर्वं करिष्यति ॥१४॥</div>
</div>
<div class="verse" type="shloka" id="">
<div class="versetext">दैवेन त्वभियुक्तोऽहं तत्करोमीदृशं स्थितम् ।<br />समाश्वासनवागेषा न दैवं परमार्थतः ॥१५॥</div>
</div>
<div class="verse" type="shloka" id="">
<div class="versetext">मूढैः प्रकल्पितं दैवं तत्परास्ते क्षयं गताः ।<br />प्राज्ञास्तु पौरुषार्थेन पदमुत्तमतां गताः ॥१६॥</div>
</div>
<div class="verse" type="shloka" id="">
<div class="versetext">ये शूरा ये च विक्रान्ता ये प्राज्ञा ये च पण्डिताः ।<br />तैस्तैः किमिव लोकेऽस्मिन्वद दैवं प्रतीक्ष्यते ॥१७॥</div>
</div>
<div class="verse" type="shloka" id="">
<div class="versetext">कालविद्भिर्विनिर्णीता यस्यातिचिरजीविता ।<br />स चेज्जीवति संछिन्नशिरास्तद्दैवमुत्तमम् ॥१८॥</div>
</div>
<div class="verse" type="shloka" id="">
<div class="versetext">कालविद्भिर्विनिर्णीतं पाण्डित्यं यस्य राघव ।<br />अनध्यापित एवासौ तज्ज्ञश्चेद्दैवमुत्तमम् ॥१९॥</div>
</div>
<div class="verse" type="shloka" id="">
<div class="versetext">विश्वामित्रेण मुनिना दैवमुत्सृज्य दूरतः ।<br />पौरुषेणैव संप्राप्तं ब्राह्मण्यं राम नान्यथा ॥२०॥</div>
</div>
<div class="verse" type="shloka" id="">
<div class="versetext">अस्माभिरपरै राम पुरुषैर्मुनितां गतैः ।<br />पौरुषेणैव संप्राप्ता चिरं गगनगामिता ॥२१॥</div>
</div>
<div class="verse" type="shloka" id="">
<div class="versetext">उत्साद्य देवसंघातं चक्रुस्त्रिभुवनोदरे ।<br />पौरुषेणैव यत्नेन साम्राज्यं दानवेश्वराः ॥२२॥</div>
</div>
<div class="verse" type="shloka" id="">
<div class="versetext">आलूनशीर्णमाभोगि जगदाजह्रुरोजसा ।<br />पौरुषेणैव यत्नेन दानवेभ्यः सुरेश्वराः ॥२३॥</div>
</div>
<div class="verse" type="shloka" id="">
<div class="versetext">राम पौरुषयुक्त्या च सलिलं धार्यतेऽनया ।<br />चिरं करण्डके चारु न दैवं तत्र कारणम् ॥२४॥</div>
</div>
<div class="verse" type="shloka" id="">
<div class="versetext">भरणादानसंरम्भविभ्रमश्रमभूमिषु ।<br />शक्तता दृश्यते राम न दैवस्यौषधेरिव ॥२५॥</div>
</div>
<div class="verse" type="shloka" id="">
<div class="versetext">सकलकारणकार्यविवर्जितं<br />निजविकल्पवशादुपकल्पितम् ।<br />त्वमनपेक्ष्य हि दैवमसन्मयं<br />श्रय शुभाशय पौरुषमुत्तमम् ॥२६॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे दैवनिराकरणं नामाष्टमः सर्गः ॥८॥</div>
</div>

<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीराम उवाच ।</div>
<div class="versetext">भगवन्तत्वधर्मज्ञ प्रतिष्ठामलमागतम् ।<br />यल्लोके तद्वद ब्रह्मन्दैव नाम किमुच्यते ॥१॥</div>
</div>
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">पौरुषं सर्वकार्याणां कर्तृ राघव नेतरत् ।<br />फलभोक्तृ च सर्वत्र न दैवं तत्र कारणम् ॥२॥</div>
</div>
<div class="verse" type="shloka" id="">
<div class="versetext">दैवं न किंचित्कुरुते न भुङ्ते न च विद्यते ।<br />न दृश्यते नाद्रियते केवलं कल्पनेदृशी ॥३॥</div>
</div>
<div class="verse" type="shloka" id="">
<div class="versetext">सिद्धस्य पौरुषेणेह फलस्य फलशालिना ।<br />शुभाशुभार्थसंपत्तिर्दैवशब्देन कथ्यते ॥४॥</div>
</div>
<div class="verse" type="shloka" id="">
<div class="versetext">पौरुषोपनता नित्यमिष्टानिष्टस्य वस्तुनः ।<br />प्राप्तिरिष्टाप्यनिष्टा वा दैवशब्देन कथ्यते ॥५॥</div>
</div>
<div class="verse" type="shloka" id="">
<div class="versetext">भावी त्ववश्यमेवार्थः पुरुऽषार्थैकसाधनः ।<br />यः सोऽस्मिँल्लोकसंघाते दैवशब्देन कथ्यते ॥६॥</div>
</div>
<div class="verse" type="shloka" id="">
<div class="versetext">ननु राघव लोकस्य कस्यचित्किंचिदेव हि ।<br />दैवमाकाशरूपं हि करोति न करोति च ॥७॥</div>
</div>
<div class="verse" type="shloka" id="">
<div class="versetext">पुरुषार्थस्य सिद्धस्य शुभाशुभफलोदये ।<br />इदमित्थं स्थितमिति योक्तिस्तद्दैवमुच्यते ॥८॥</div>
</div>
<div class="verse" type="shloka" id="">
<div class="versetext">इत्थं ममाभवद्बुद्धितिथ मे निश्चयो ह्यभूत् ।<br />इति कर्मफलप्राप्तौ योक्तिस्तद्दैवमुच्यते ॥९॥</div>
</div>
<div class="verse" type="shloka" id="">
<div class="versetext">इष्टानिष्टफलप्राप्ताविदमित्यस्य वाचकम् ।<br />आश्वासनामात्रवचो दैवमित्येव कथ्यते ॥१०॥</div>
</div>
<div class="verse" type="shloka" id="">
<div class="versetext" type="gadya">श्रीराम उवाच ।</div>
<div class="versetext">भगवन्सर्वधर्मज्ञ यत्प्राक्कर्मोपसंचितम् ।<br />तद्दैव दैवमित्युक्तमपमृष्ट कथं त्वया ॥११॥</div>
</div>
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">साधु राघव जानासि शृणु वक्ष्यामि तेऽखिलम् ।<br />दैवं नास्तीति ते येन स्थिरा बुद्धिर्भविष्यति ॥१२॥</div>
</div>
<div class="verse" type="shloka" id="">
<div class="versetext">या मनोवासना पूर्व बभूव किल भूरिशः ।<br />सैवेयं कर्मभावेन नृणां परिणतिं गता ॥१३॥</div>
</div>
<div class="verse" type="shloka" id="">
<div class="versetext">जन्तुर्यद्वासनो राम तत्कर्ता भवति क्षणात् ।<br />अन्यकर्मान्यभावश्चेत्येतन्नैवोपपद्यते ॥१४॥</div>
</div>
<div class="verse" type="shloka" id="">
<div class="versetext">ग्रामगो ग्राममाप्नोति पत्तनार्थी च पत्तनम् ।<br />यो यो यद्वासनस्तत्र स स प्रयतते सदा ॥१५॥</div>
</div>
<div class="verse" type="shloka" id="">
<div class="versetext">यदेव तीव्रसंवेगाद्दृढं कर्म कृतं पुरा ।<br />तदेव दैवशब्देन पर्यायेणेह कथ्यते ॥१६॥</div>
</div>
<div class="verse" type="shloka" id="">
<div class="versetext">एवं कर्मस्थकर्माणि कर्मप्रौढा स्ववासना ।<br />वासना मनसो नान्या मनो हि पुरुषः स्मृतः ॥१७॥</div>
</div>
<div class="verse" type="shloka" id="">
<div class="versetext">यदैवं तानि कर्माणि कर्म साधो मनो हि तत् ।<br />मनो हि षुरुषस्तस्माद्दैव नास्तीति निश्चयः ॥१८॥</div>
</div>
<div class="verse" type="shloka" id="">
<div class="versetext">एष एव मनोजन्तुर्यद्यत्प्रयतते हितम् ।<br />कृतं तत्तदवाप्नोति स्वत एव हि दैवतः ॥१९॥</div>
</div>
<div class="verse" type="shloka" id="">
<div class="versetext">मनश्चित्तं वासना च कर्म दैवं च निश्चयः ।<br />राम दुर्निश्चयस्यैताः संज्ञाः सद्भिरुदाहृताः ॥२०॥</div>
</div>
<div class="verse" type="shloka" id="">
<div class="versetext">एवंनामा हि पुरुषो दृढभावनया यथा ।<br />नित्यं प्रयतते राम फलमाप्नोत्यलं तथा ॥२१॥</div>
</div>
<div class="verse" type="shloka" id="">
<div class="versetext">एवं पुरुषकारेण सर्वमेव रधूद्वह ।<br />प्राप्यते नेतरेणेह तस्मात्स शुभदोऽस्तु ते ॥२२॥</div>
</div>
<div class="verse" type="shloka" id="">
<div class="versetext" type="gadya">श्रीराम उवाच ।</div>
<div class="versetext">प्राक्तनं वासनाजालं नियोजयति मां यथा ।<br />मुने तथैव तिष्ठामि कृपणः किं करोम्यहम् ॥२३॥</div>
</div>
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">अत एव हि राम त्वं श्रेयः प्राप्नोषि शाश्वतम् ।<br />स्वप्रयत्नोपनीतेन पौरुषेणैव नान्यथा ॥२४॥</div>
</div>
<div class="verse" type="shloka" id="">
<div class="versetext">द्विविधो वासनाव्यूहः शुभश्चैवाशुभश्च ते ।<br />प्राक्तनो विद्यते राम द्वयोरेकतरोऽथ वा ॥</div>
</div>
<div class="verse" type="shloka" id="">
<div class="versetext">वासनौघेन शुद्धेन तत्र चेदद्य नीयसे ।<br />तत्क्रमेण शुभेनैव पदप्राप्स्यसि शाश्वतम् ॥२६॥</div>
</div>
<div class="verse" type="shloka" id="">
<div class="versetext">अथ चेदशुभो भावस्त्वां योजयति संकटे ।<br />प्राक्तनस्तदसौ यत्नाज्जेतव्यो भवता बलात् ॥२७॥</div>
</div>
<div class="verse" type="shloka" id="">
<div class="versetext">प्राज्ञश्चेतनमात्रस्त्वं न देहस्त्वं जडात्मकः ।<br />अन्येन चेतसा तत्ते चेत्यत्वं क्वेव विद्यते ॥२८॥</div>
</div>
<div class="verse" type="shloka" id="">
<div class="versetext">अन्यस्त्वां चेतयति चेत्तं चेतयति कोऽपरः ।<br />क इमं चेतयेत्तस्मादनवस्था न वास्तवी ॥२९॥</div>
</div>
<div class="verse" type="shloka" id="">
<div class="versetext">शुभाशुभाभ्यां मार्गाभ्यां वहन्ती वासनासरित् ।<br />पौरुषेण प्रयत्नेन योजनीया शुभे पथि ॥३०॥</div>
</div>
<div class="verse" type="shloka" id="">
<div class="versetext">अशुभेषु समाविष्टं शुभेष्वेवावतारय ।<br />स्वं मनः पुरुषार्थेन बलेन बलिनां वर ॥३१॥</div>
</div>
<div class="verse" type="shloka" id="">
<div class="versetext">अशुभाच्चालितं याति शुभं तस्मादपीतरत् ।<br />जन्तोश्चित्तं तु शुवित्तन्मुहूश्चतूयेद्गलात् ॥३२॥</div>
</div>
<div class="verse" type="shloka" id="">
<div class="versetext">समता सांत्वनेनाशु न द्रागिति शनेशनेः ।<br />पौरुषेणैव यत्नेन पालयेच्चित्तबालकम् ॥३३॥</div>
</div>
<div class="verse" type="shloka" id="">
<div class="versetext">वासनौघस्त्वया पूर्वमभ्यासेन घनीकृतः ।<br />शुभो वाप्यशुभो वापि शुभमद्य घनीकुरु ॥३४॥</div>
</div>
<div class="verse" type="shloka" id="">
<div class="versetext">प्रागभ्यासवशाद्याता यदा ते वासनोदयम् ।<br />तदाभ्यासस्य साफल्यं विद्धि त्वमरिमर्दन ॥३५॥</div>
</div>
<div class="verse" type="shloka" id="">
<div class="versetext">इदानीमपि ते याति घनतां वासनानघ ।<br />अभ्यासवशतस्तस्माच्छुभाभ्यासमुपाहर ॥३६॥</div>
</div>
<div class="verse" type="shloka" id="">
<div class="versetext">पूर्वे चेद्धनतां याता नाभ्यासात्तव वासना ।<br />वर्धिष्यते तु नेदानीमपि तात सुखी भव ॥३७॥</div>
</div>
<div class="verse" type="shloka" id="">
<div class="versetext">संदिग्धायामपि भृशं शुभामेव समाहर ।<br />अस्यां तु वासनावृद्धौ शुभाद्दोषो न कश्चन ॥३८॥</div>
</div>
<div class="verse" type="shloka" id="">
<div class="versetext">यद्यदभ्यस्यते लोके तन्मयेनैव भूयते ।<br />इत्याकुमारं प्राज्ञेषु दृष्टं संदेहवजितम् ॥३९॥</div>
</div>
<div class="verse" type="shloka" id="">
<div class="versetext">यूभासना युक्तस्तदत्र भव भूतये ।<br />परं पोरुषमाश्रित्य विजित्येन्द्रियपञ्चकम् ॥४०॥</div>
</div>
<div class="verse" type="shloka" id="">
<div class="versetext">अव्युत्पन्नमना यावद्भवानज्ञाततत्पदः ।<br />गुरुशास्त्रप्रमाणैस्तु निर्णीतं तावदाचर ॥४१॥</div>
</div>
<div class="verse" type="shloka" id="">
<div class="versetext">ततः पक्वकषायेण नूनं विज्ञातवस्तुना ।<br />शुभोप्यसौत्वया त्याज्यो वासनौघो निराधिना ॥४२॥</div>
</div>
<div class="verse" type="shloka" id="">
<div class="versetext">यदतिसुभगमार्यसेवितं<br />च्छुभमनुसृत्य मनोज्ञभावबुद्ध्या ।<br />अधिगमय पदं सदा विशोक<br />तदनु तदप्यवमुच्य साधु तिष्ठ ॥४३॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे कर्मविचारो नाम नवमः सर्गः ॥९॥</div>
</div>
<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">यथास्थितं ब्रह्मतत्त्वं सत्तानियतिरुच्यते ।<br />सा विनेतुर्विनेतृत्वं सा विनेयविनेयता ॥१॥</div>
</div>
<div class="verse" type="shloka" id="">
<div class="versetext">अतः पौरुषमाश्रित्य श्रेयसे नित्यबान्धवम् ।<br />एकाग्रं कुरु तच्चित्तं शृणु चोक्तमिदं मम ॥२॥</div>
</div>
<div class="verse" type="shloka" id="">
<div class="versetext">अवान्तरनिपातीनि स्वारूढानि मनोरथम् ।<br />पौरुषेणेन्द्रियाण्याशु संयम्य समतां नय ॥३॥</div>
</div>
<div class="verse" type="shloka" id="">
<div class="versetext">इहामुत्र च सिद्ध्यर्थं पुरुषार्थफलप्रदाम् ।<br />मोक्षोपायमयीं वक्ष्ये संहितां सारनिर्मिताम् ॥४॥</div>
</div>
<div class="verse" type="shloka" id="">
<div class="versetext">अपुनर्ग्रहणायान्तस्त्यक्त्वा संसारवासनाम् ।<br />संपूर्णौ शमसंतोषावादायोदारया धिया ॥५॥</div>
</div>
<div class="verse" type="shloka" id="">
<div class="versetext">सपूर्वापरवाक्यार्थविचारविषयाहतम् ।<br />मनः समरसं कृत्वा सानुसंऽधानमात्मनि ॥६॥</div>
</div>
<div class="verse" type="shloka" id="">
<div class="versetext">सुखदुःखक्षयकरं महानन्देककारणम् ।<br />मोक्षोपायमिमं राम वक्ष्यमाणं मया शृणु ॥७॥</div>
</div>
<div class="verse" type="shloka" id="">
<div class="versetext">इमां मोक्षकथां श्रुत्वा सह सर्वैर्विवेकिभिः ।<br />परं यास्यसि निर्दुःखं नाशो यत्र न विद्यते ॥८॥</div>
</div>
<div class="verse" type="shloka" id="">
<div class="versetext">इदमुक्तं पुराकल्पे ब्रह्मणा परमेष्ठिना ।<br />सर्वदुःखक्षयकरं परमाश्वासनं श्रियः ॥९॥</div>
</div>
<div class="verse" type="shloka" id="">
<div class="versetext" type="gadya">श्रीराम उवाच ।</div>
<div class="versetext">केनोक्तं कारणेनेदं ब्रह्मन्पूर्व स्वयंभुवा ।<br />कथं च भवता प्राप्तमेतत्कथय मे प्रभो ॥१०॥</div>
</div>
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">अस्त्यनन्तविलासात्मा सर्वगः सर्वसंश्रयः ।<br />चिदाकाशोऽविनाशात्मा प्रदीपः सर्वजन्तुषु ॥११॥</div>
</div>
<div class="verse" type="shloka" id="">
<div class="versetext">स्पन्दास्पन्दसमाकारात्ततो विष्णुरजायत ।<br />स्यन्दमानरसापूरात्तरङ्गः सागरादिव ॥१२॥</div>
</div>
<div class="verse" type="shloka" id="">
<div class="versetext">सुमेरुकर्णिकात्तस्य दिग्दलाद्धृदयाम्बुजात् ।<br />तारकाकेसरवतः परमेष्ठी व्यजायत ॥१३॥</div>
</div>
<div class="verse" type="shloka" id="">
<div class="versetext">वेदवेदार्थविद्देवमुनिमूण्डलमण्डितः ।<br />सोऽसृजत्सकल सग विकल्पौघं यथा मनः ॥१४॥</div>
</div>
<div class="verse" type="shloka" id="">
<div class="versetext">जम्बूद्वूपिस्य कोणेऽखिरवर्षे भारतनामनि ।<br />ससज जनसर्गौधं ह्याधिव्याधिपरिप्लुतम् ॥१५॥</div>
</div>
<div class="verse" type="shloka" id="">
<div class="versetext">भावाभावविषण्णाङ्गमुत्पातध्वसतत्परम् ।<br />सर्गेऽस्मिन्भूतजातीना नानाव्यसनसकुलम् ॥१६॥</div>
</div>
<div class="verse" type="shloka" id="">
<div class="versetext">जनस्यैतस्य दुःखं तद्दृष्ट्वा सकललोककृत् ।<br />जगाम करुणामीशः पुत्रदुःखात्पिता यथा ॥१७॥</div>
</div>
<div class="verse" type="shloka" id="">
<div class="versetext">क एतेषां हताशानां दुःखस्यान्तो हतायुषाम् ।<br />स्यादिति क्षणमेकाग्रं चिन्तयामास भूतये ॥१८॥</div>
</div>
<div class="verse" type="shloka" id="">
<div class="versetext">इति संचिन्त्य भगवान्ससर्ज स्वयमीश्वरः ।<br />तपो धर्म च दानं च सत्यं तीर्थानि चैव हि ॥१९॥</div>
</div>
<div class="verse" type="shloka" id="">
<div class="versetext">एतत्सृष्ट्वा पुनदवाश्चन्तयामास भूतकृत् ।<br />पुंसां नानेन सर्गस्य दुःखस्यान्त इति स्वयम् ॥२०॥</div>
</div>
<div class="verse" type="shloka" id="">
<div class="versetext">निर्वाणं नाम परमं सुखं येन पुनर्जनः ।<br />न जायते न म्रियते तज्ज्ञानादेव लभ्यते ॥२१॥</div>
</div>
<div class="verse" type="shloka" id="">
<div class="versetext">संसारोत्तरणे जन्तोरुपायो ज्ञानमेव हि ।<br />तपो दानं तथा तीर्थमनुपायाः प्रकीर्तिताः ॥२२॥</div>
</div>
<div class="verse" type="shloka" id="">
<div class="versetext">तत्तावदुःखमोक्षार्थ जनस्यास्य हतात्मनः ।<br />प्रत्यग्रं तरणोपायमाशु प्रकटयाम्यहम् ॥२३॥</div>
</div>
<div class="verse" type="shloka" id="">
<div class="versetext">इति संचिन्त्य भगवान्ब्रह्मा कमलसंस्थितः ।<br />मनसा परिसंकल्प्य मामुत्पादितवानिमम् ॥२४॥</div>
</div>
<div class="verse" type="shloka" id="">
<div class="versetext">कुतोऽप्युत्पन्न एवाशु ततोऽहं समुपस्थितः ।<br />पितुस्तस्य पुनः शीघ्रमूर्मिरूर्मेरिवानघ ॥२५॥</div>
</div>
<div class="verse" type="shloka" id="">
<div class="versetext">कमण्डलुधरो नाथः सकमण्डलुना मया ।<br />साक्षमालः साक्षमालं स प्रणम्याभिवादितः ॥२६॥</div>
</div>
<div class="verse" type="shloka" id="">
<div class="versetext">एहि पुत्रेति मामुक्त्वा स स्वाब्जस्योत्तरे दले ।<br />शुक्लाश्च इव शीतांशु योजयामास पाणिना ॥२७॥</div>
</div>
<div class="verse" type="shloka" id="">
<div class="versetext">मृगकृत्तिपरीधानो मृगकृत्तिनिजाम्बरम् ।<br />मामुवाच पिता ब्रह्मा सुहंसः सारसं यथा ॥२८॥</div>
</div>
<div class="verse" type="shloka" id="">
<div class="versetext">मुहूर्तमात्रं ते पुत्र चेतो वानरचञ्चलम् ।<br />अज्ञानमभ्यास्रशतु शशः शशधरं यथा ॥२९॥</div>
</div>
<div class="verse" type="shloka" id="">
<div class="versetext">इति तेनाशु शप्तः सन्विचारसमनन्तरम् ।<br />अहं विस्मृतवान्सर्वे स्वरूपममलं किल ॥३०॥</div>
</div>
<div class="verse" type="shloka" id="">
<div class="versetext">अथाहं दीनता यातः स्थितोऽसंबुद्धया धिया ।<br />दुःखशोकाभिसंतप्तो जातो जन इवाधनः ॥३१॥</div>
</div>
<div class="verse" type="shloka" id="">
<div class="versetext">कष्टं संसारनामायं दोषः कथमिहागतः ।<br />इति चिन्तितवानन्तस्तूष्णीमेव व्यवस्थितः ॥३२॥</div>
</div>
<div class="verse" type="shloka" id="">
<div class="versetext">अथाभ्यधात्स मां तातः पुत्र किं दुःखवानसि ।<br />दुःखोपघातं मां पृच्छ सुखी नित्यं भविष्यसि ॥३३॥</div>
</div>
<div class="verse" type="shloka" id="">
<div class="versetext">ततः पृष्टः स भगवान्मया सकललोककृत् ।<br />हेमपद्मदलस्थेन संसारव्याधिभेषजम् ॥३४॥</div>
</div>
<div class="verse" type="shloka" id="">
<div class="versetext">कथं नाथ महादुःखमयः संसार आगतः ।<br />कथं च क्षीयते जन्तोरिति पृष्टेन तेन मे ॥३५॥</div>
</div>
<div class="verse" type="shloka" id="">
<div class="versetext">तज्ज्ञानं सुबहु प्रोक्तं यज्ज्ञात्वा पावनं परम् ।<br />अहं पितुरभिप्रायः किलाधिक इव स्थितः ॥३६॥</div>
</div>
<div class="verse" type="shloka" id="">
<div class="versetext">ततो विदितवेद्यं मां निजां प्रकृतिमास्थितम् ।<br />स उवाच जगत्कर्ता वक्ता सकलकारणम् ॥३७॥</div>
</div>
<div class="verse" type="shloka" id="">
<div class="versetext">शापेनाज्ञपदं नीत्वा पृच्छकस्त्वं मया कृतः ।<br />पुत्रास्य ज्ञानसारस्य समस्तजनसिद्धये ॥३८॥</div>
</div>
<div class="verse" type="shloka" id="">
<div class="versetext">इदानीं शान्तशापस्त्वं परं बोधमुपागतः ।<br />संस्थितोऽहमिवैकान्माऽकनक कनकादिवत् ॥३९॥</div>
</div>
<div class="verse" type="shloka" id="">
<div class="versetext">गच्छेदानीं महीपृष्ठे जम्बूद्वीपान्तरस्थितम् ।<br />साधो भरतवर्ष त्वं लोकानुग्रहहेतुना ॥४०॥</div>
</div>
<div class="verse" type="shloka" id="">
<div class="versetext">तत्र क्रियाकाण्डपरास्त्वया पुत्र महाधिया ।<br />उपदेश्वाः क्रियाकाण्डक्रमेण क्रमशालिना ॥४१॥</div>
</div>
<div class="verse" type="shloka" id="">
<div class="versetext">विरर्क्ताचेत्ताश्च तथा महाप्राज्ञा विचारिणः ।<br />उपदेश्यास्त्वया साधो ज्ञानेनानन्ददायिना ॥४२॥</div>
</div>
<div class="verse" type="shloka" id="">
<div class="versetext">इति तेन नियुक्तोऽहं पित्रा कमलयोनिना ।<br />इह राघव तिष्ठामि यावद्भूतपरम्परा ॥४३॥</div>
</div>
<div class="verse" type="shloka" id="">
<div class="versetext">कर्तव्यमस्ति न ममेह हि किंचिदेव<br />स्थातव्यमित्यतिमना भुवि संस्थितोऽस्मि ।<br />संशान्तया सततसुप्तधियेह वृत्या<br />कार्य करोमि न च किंचिदहं करोमि ॥४४॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे ज्ञानावतरणं नाम दशमः सर्गः ॥१०॥</div>
</div>

<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">एतत्ते कथितं सर्व ज्ञानावतरणं भुवि ।<br />मया स्वमीहितं चेव कमलोद्भवचेष्टितम् ॥१॥</div>
</div>
<div class="verse" type="shloka" id="">
<div class="versetext">तदिदं परमं ज्ञानं श्रोतुमद्य तवानघ ।<br />भृशमुत्कण्ठितं चेतो महतः सुकृतोदयात् ॥२॥</div>
</div>
<div class="verse" type="shloka" id="">
<div class="versetext" type="gadya">श्रीराम उवाच ।</div>
<div class="versetext">कथं ब्रह्मन्मगवतो लोके ज्ञानावतारणे ।<br />सर्गादनन्तरं बुद्धिः प्रवृत्ता परमेष्ठिनः ॥३॥</div>
</div>
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">परमे ब्रह्मणि ब्रह्मा स्वभाववशतः स्वयम् ।<br />जातः स्पन्दमयो नित्यमूर्मिरम्बुनिधाविव ॥४॥</div>
</div>
<div class="verse" type="shloka" id="">
<div class="versetext">दृष्ट्वैवमातुरं सर्ग सर्गस्य सकलां गतिम् ।<br />भूतभव्यभविष्यस्थां दश परमेश्वरः ॥५॥</div>
</div>
<div class="verse" type="shloka" id="">
<div class="versetext">सक्रियाक्रमकालस्य कृतादेः क्षय आगते ।<br />मोहमालोच्य लोकानां कारुण्यमगमत्प्रभुः ॥६॥</div>
</div>
<div class="verse" type="shloka" id="">
<div class="versetext">ततो मामीश्वरः सृष्ट्वा ज्ञानेनायोज्य चासकृत् ।<br />विससर्ज महीपीठं लोकस्याज्ञानशान्तये ॥७॥</div>
</div>
<div class="verse" type="shloka" id="">
<div class="versetext">यथाहं प्रहितस्तेन तथान्ये च महर्षयः ।<br />सनत्कुमारप्रमुखा नारदाद्याश्च भूरिशः ॥८॥</div>
</div>
<div class="verse" type="shloka" id="">
<div class="versetext">क्रियाक्रमेण पुण्येन तथा ज्ञानक्रमेण च ।<br />मनोमोहामयोन्नद्धमुद्धर्तुं लोकमीरिताः ॥९॥</div>
</div>
<div class="verse" type="shloka" id="">
<div class="versetext">महर्षिभिस्ततस्तैस्तैः क्षीणे कृतयुगे पुरा ।<br />क्रमात्क्रियाक्रमे शुद्धे पृथिव्या तनुतां गते ॥१०॥</div>
</div>
<div class="verse" type="shloka" id="">
<div class="versetext">क्रियाक्रमविधानार्थं मर्यादानियमाय च ।<br />पृथग्देशविभागेन भूपालाः परिकल्पिताः ॥११॥</div>
</div>
<div class="verse" type="shloka" id="">
<div class="versetext">बहूनि स्मृतिशास्त्राणि यज्ञशास्त्राणि चावनौ ।<br />धर्मकामार्थसिद्ध्यर्थं कल्पितान्युचितान्यथ ॥१२॥</div>
</div>
<div class="verse" type="shloka" id="">
<div class="versetext">कालचक्रे वहत्यस्मिंस्ततो विगलिते क्रमे ।<br />प्रत्यहं भोजनपरे जने शाल्यर्जनोन्मुखे ॥१३॥</div>
</div>
<div class="verse" type="shloka" id="">
<div class="versetext">द्वन्द्वानि संप्रवृत्तानि विषयार्थे महीभुजाम् ।<br />दण्ड्यतां संप्रयातानि भूतानि भूवि भूरिशः ॥१४॥</div>
</div>
<div class="verse" type="shloka" id="">
<div class="versetext">ततो युद्ध विना भूपा मही पालयितुं क्षमाः ।<br />न समथोस्तदा याताः प्रजाभिः सह दैन्यताम् ॥१५॥</div>
</div>
<div class="verse" type="shloka" id="">
<div class="versetext">तेषां दैन्यापनोदार्थं सम्यग्दृष्टिक्रमाय च ।<br />ततोऽस्मदादिभिः प्रोक्ता महत्यो ज्ञानदृष्टयः ॥१६॥</div>
</div>
<div class="verse" type="shloka" id="">
<div class="versetext">अध्यात्मविद्या तेनेयं पूर्व राजसु वर्णिता ।<br />तदनु प्रसृता लोके राजविद्येत्युदाहृता ॥१७॥</div>
</div>
<div class="verse" type="shloka" id="">
<div class="versetext">राजविद्या राजगुह्यमध्यात्मज्ञानमुत्तमम् ।<br />ज्ञात्वा राघव राजानः परां निर्दुःखतां गताः ॥१८॥</div>
</div>
<div class="verse" type="shloka" id="">
<div class="versetext">अथ राजस्वतीतेषु बहुष्वमलकीर्तिषु ।<br />अस्माद्दशरथाद्राम जातोऽद्य त्वमिहावनौ ॥१९॥</div>
</div>
<div class="verse" type="shloka" id="">
<div class="versetext">तव चातिप्रसन्नेऽस्मिञ्जातं मनसि पावनम् ।<br />निर्निमित्तमिदं चारु वैराग्यमरिमर्दन ॥२०॥</div>
</div>
<div class="verse" type="shloka" id="">
<div class="versetext">सर्वस्यैव हिं सर्वस्य साधोर्रांपे विवेकिनः ।<br />निमित्तपूर्वं वैराग्यं जायते राम राजसम् ॥२१॥</div>
</div>
<div class="verse" type="shloka" id="">
<div class="versetext">इदं त्वपूर्वमुत्पन्न चमत्कारकरं १------ ।<br />तवानिमित्तं वैराग्यं सात्त्विकं स्वविवेकजम् ॥२२॥</div>
</div>
<div class="verse" type="shloka" id="">
<div class="versetext">बीभत्सं विषयं दृष्ट्वा कौ नाम न विरज्यते ।<br />सतामुत्तमवैराग्य विवेकादेव जायते ॥२३॥</div>
</div>
<div class="verse" type="shloka" id="">
<div class="versetext">ते महान्तौ महाप्राज्ञा निमित्तेन विनैव हि ।<br />वैराग्यं जायते येषां तेषां ह्यमलमानसम् ॥२४॥</div>
</div>
<div class="verse" type="shloka" id="">
<div class="versetext">स्वविवेकचमत्कारपरामर्शविरक्तया ।<br />राजते हि धिया जन्तुर्युवेव वरमालया ॥२५॥</div>
</div>
<div class="verse" type="shloka" id="">
<div class="versetext">परामृश्य विवेकेनसंसाररचनामिमाम् ।<br />वैराग्यं येऽधिगच्छन्ति त एव पुरुषोत्तमाः ॥२६॥</div>
</div>
<div class="verse" type="shloka" id="">
<div class="versetext">स्वविवेकवशादेव विचार्येदं पुनःपुनः ।<br />इन्द्रजालं परित्याज्यं सबाह्याभ्यन्तरं बलात् ॥२७॥</div>
</div>
<div class="verse" type="shloka" id="">
<div class="versetext">श्मशानमापद दैन्यं दृष्ट्वा को न विरज्यते ।<br />तद्वैराग्यं परं श्रेयः स्वतो यदभिजायते ॥२८॥</div>
</div>
<div class="verse" type="shloka" id="">
<div class="versetext">अकृत्रिमविरागत्वं महत्त्वमलमागतः ।<br />योग्योऽसि ज्ञानसारस्य बीजस्येव मृदुस्थलम् ॥२९॥</div>
</div>
<div class="verse" type="shloka" id="">
<div class="versetext">प्रसादात्परमेशस्य नाथस्य परमात्मनः ।<br />त्वादृशस्य शुभा बुद्धिर्विवेकमनुधावति ॥३०॥</div>
</div>
<div class="verse" type="shloka" id="">
<div class="versetext">क्रियाक्रमेण महता तपसा नियमेन च ।<br />दानेन तीर्थयात्राभिश्चिरकालं विवेकतः ॥३१॥</div>
</div>
<div class="verse" type="shloka" id="">
<div class="versetext">दुष्कृते क्षयमापन्ने परमार्थविचारणे ।<br />काकतालीययोगेन बुद्धिर्जन्तोः प्रवर्तते ॥३२॥</div>
</div>
<div class="verse" type="shloka" id="">
<div class="versetext">क्रियापरास्तावदलं चक्रावर्तिभिरावृताः ।<br />भ्रमन्तीह जना यावन्न पश्यन्ति परं पदम् ॥३३॥</div>
</div>
<div class="verse" type="shloka" id="">
<div class="versetext">यथाभूतमिदं दृष्ट्वा संसारं तन्मयीं धियम् ।<br />परित्यज्य परं यान्ति निरालाना गजा इव ॥३४॥</div>
</div>
<div class="verse" type="shloka" id="">
<div class="versetext">विषमेयमनन्तेह राम संसारसंसृतिः ।<br />देहयुक्तो महाजन्तुर्विना ज्ञानं न पश्यति ॥३५॥</div>
</div>
<div class="verse" type="shloka" id="">
<div class="versetext">ज्ञानयुक्तिप्लवेनैव संसाराब्धिं सुदुस्तरम् ।<br />महाधियः समुत्तीर्णा निमेषेण रघूद्वह ॥३६॥</div>
</div>
<div class="verse" type="shloka" id="">
<div class="versetext">तामिमां ज्ञानयुक्तिं त्वं संसाराम्भोधितारिणीम् ।<br />शृणुष्वावहितो बुद्ध्या नित्यावहितया तया ॥३७॥</div>
</div>
<div class="verse" type="shloka" id="">
<div class="versetext">यस्मादनन्तसंरम्भा जागत्यो दुःखभीतयः ।<br />चिरायान्तर्दहन्त्येता विना युक्तिमनिन्दिताम् ॥३८॥</div>
</div>
<div class="verse" type="shloka" id="">
<div class="versetext">शीतवातातपादीनि द्वन्द्वदुःखानि राघव ।<br />ज्ञानशक्तिं विना केन सह्यतां यान्ति साधुषु ॥३९॥</div>
</div>
<div class="verse" type="shloka" id="">
<div class="versetext">आपतन्ति प्रतिपदं यथाकालं दहन्ति च ।<br />दुःखचिन्ता नरं मूढं तृणमग्निशिखा इव ॥४०॥</div>
</div>
<div class="verse" type="shloka" id="">
<div class="versetext">प्राज्ञं विज्ञातविज्ञेयं सम्यग्दर्शनमाधयः ।<br />न दहन्ति वनं वर्षासिक्तमग्निशिखा इव ॥४१॥</div>
</div>
<div class="verse" type="shloka" id="">
<div class="versetext">आधिव्याधिपरावर्ते संसारमरुमारुते ।<br />क्षुभितेऽपि न तत्त्वज्ञो भज्यते कल्पवृक्षवत् ॥४२॥</div>
</div>
<div class="verse" type="shloka" id="">
<div class="versetext">तत्त्वं ज्ञातुमतो यत्नाद्धीमानेव हि धीमता ।<br />प्रामाणिकः प्रबुद्धात्मा प्रष्टव्यः प्रणयान्वितम् ॥४३॥</div>
</div>
<div class="verse" type="shloka" id="">
<div class="versetext">प्रामाणिकस्य पृष्टस्य वक्तुरुत्तमचेतसः ।<br />यत्नेन वचनं ग्राह्यमंशुकेनेव कुङ्कुमम् ॥४४॥</div>
</div>
<div class="verse" type="shloka" id="">
<div class="versetext">अतत्त्वज्ञमनादेयवचनं वाग्विदां वर ।<br />यः पृच्छति नरं तस्मान्नास्ति मूढतरोऽपरः ॥४५॥</div>
</div>
<div class="verse" type="shloka" id="">
<div class="versetext">प्रामाणिकस्य तज्ज्ञस्य वक्तुः पृष्टस्य यत्नतः ।<br />नानुतिष्ठति यो वाक्य नान्यस्तस्मान्नराधमः ॥४६॥</div>
</div>
<div class="verse" type="shloka" id="">
<div class="versetext">अज्ञतातज्ज्ञते पूर्व वक्तुर्निर्णीय कार्यतः ।<br />यः करति नरः प्रश्नं प्रच्छकः स महामतिः ॥४७॥</div>
</div>
<div class="verse" type="shloka" id="">
<div class="versetext">अनिर्णीय प्रवक्तारं बालः प्रश्नं करोति यः ।<br />अधम प्रच्छकः स स्यान्न महार्थस्य भाजनम् ॥४८॥</div>
</div>
<div class="verse" type="shloka" id="">
<div class="versetext">पूर्वापरसमाधानक्षमबुद्धावनिन्दिते ।<br />पृष्टं प्राज्ञेन वक्तव्यं नाधमे पशुधर्मिणि ॥४९॥</div>
</div>
<div class="verse" type="shloka" id="">
<div class="versetext">प्रामाणिकार्थयोग्यत्वं प्रच्छकस्याविचार्य च ।<br />यो वक्ति तमिह प्राज्ञाः प्राहुर्मूढतरं नरम् ॥५०॥</div>
</div>
<div class="verse" type="shloka" id="">
<div class="versetext">त्वमतीव गुणश्लाघी प्रच्छको रघुनन्दन ।<br />अहं च वक्तुं जानामि समो योगोऽयमावयों' ॥५१॥</div>
</div>
<div class="verse" type="shloka" id="">
<div class="versetext">यदहं वच्मि तद्यत्नात्त्वया शब्दार्थकोविद ।<br />एतद्वस्त्विति निर्णीय हृदि कार्यमखण्डितम् ॥५२॥</div>
</div>
<div class="verse" type="shloka" id="">
<div class="versetext">महानसि विरक्तोऽसि तत्त्वज्ञोऽसि जनस्थितौ ।<br />त्वयि चोक्तं लगत्यन्तः कुङ्कुमाम्बु यथांशुके ॥५३॥</div>
</div>
<div class="verse" type="shloka" id="">
<div class="versetext">उक्तावधानपरमा परमार्थविवेचिनी ।<br />विशत्यर्थं तव प्रज्ञा जलमध्यमिवार्कभाः ॥५४॥</div>
</div>
<div class="verse" type="shloka" id="">
<div class="versetext">यद्यद्वच्मि तदादेयं हृदि कार्य प्रयत्नतः ।<br />नोचेत्प्रष्टव्य एवाहं न त्वयेह निरर्थकम् ॥५५॥</div>
</div>
<div class="verse" type="shloka" id="">
<div class="versetext">मनो हि चपलं राम संसारवनमर्कटम् ।<br />संशोध्य हृदि यत्नेन श्रोतव्या परमार्थगीः ॥५६॥</div>
</div>
<div class="verse" type="shloka" id="">
<div class="versetext">अविवेकिनमज्ञानमसज्जनरतिं जनम् ।<br />चिरं दूरतरे कृत्वा पूजनीया हि साधवः ॥५७॥</div>
</div>
<div class="verse" type="shloka" id="">
<div class="versetext">नित्यं सज्जनसंपर्काद्विवेक उपजायते ।<br />विवेकपादपस्यैव भोगमोक्षौ फले स्मृतौ ॥५८॥</div>
</div>
<div class="verse" type="shloka" id="">
<div class="versetext">मोक्षद्वारे द्वारपालाश्चत्वारः परिकीर्तिताः ।<br />शमो विचारः संतोषश्चतुर्थः साधुसंगमः ॥५९॥</div>
</div>
<div class="verse" type="shloka" id="">
<div class="versetext">एते सेव्याः प्रयत्नेन चत्वारौ द्वौ त्रयोऽथवा ।<br />द्वारमुद्धाटयन्त्येते मोक्षराजगृहे तथा ॥६०॥</div>
</div>
<div class="verse" type="shloka" id="">
<div class="versetext">एकं वा सर्वयत्नेन प्राणांस्त्यक्त्वा समाश्रयेत् ।<br />एकस्मिन्वशगे यान्ति चत्वारोऽपि वशं यतः ॥६१॥</div>
</div>
<div class="verse" type="shloka" id="">
<div class="versetext">सविवेको हि शास्त्रस्य ज्ञानस्य तपसः श्रुतेः ।<br />भाजनं भूषणाकारो भास्करस्तेजसामिव ॥६२॥</div>
</div>
<div class="verse" type="shloka" id="">
<div class="versetext">घनतषपयातं हि प्रज्ञामान्द्यमचेतसाम् ।<br />याति स्थावरतामम्बु जाड्यात्पाषाणतामिव ॥६३॥</div>
</div>
<div class="verse" type="shloka" id="">
<div class="versetext">त्वं तु राघव सौजन्यगुणशास्त्रार्थदृष्टिभिः ।<br />विकासितान्तःकरणः स्थितः पद्म इवोदये ॥६४॥</div>
</div>
<div class="verse" type="shloka" id="">
<div class="versetext">इमां ज्ञानगिरं श्रोतुमवबोद्धं च सन्मते ।<br />अर्हस्युद्धतकर्णस्त्वं जन्तुर्वीणास्वनं यथा ॥६५॥</div>
</div>
<div class="verse" type="shloka" id="">
<div class="versetext">वैराग्याभ्यासयोगेन समसौजन्यसंपदाम् ।<br />अर्जनां कुरुतां राम यत्र नाशो न विद्यते ॥६६॥</div>
</div>
<div class="verse" type="shloka" id="">
<div class="versetext">शास्त्रसज्जनसंसर्गपूर्वकैः सतपोदमैः ।<br />आदौ संसारमुऽक्त्यर्थ प्रज्ञामेवाभिवर्धयेत् ॥६७॥</div>
</div>
<div class="verse" type="shloka" id="">
<div class="versetext">एतदेवास्य मौर्यस्य परमं विद्धि नाशनम् ।<br />यदिदं प्रेक्ष्यते शास्त्रं किंचित्संस्कृतया धिया ॥६८॥</div>
</div>
<div class="verse" type="shloka" id="">
<div class="versetext">संसारविषवृक्षोऽयमेकमास्पदमापदाम् ।<br />अज्ञं संमोहयेन्नित्यं मौर्ख्य यत्नेन नाशयेत् ॥६९॥</div>
</div>
<div class="verse" type="shloka" id="">
<div class="versetext">दुराशासर्पगत्येन मौर्ख्येण हृदि वल्गता ।<br />चेतः संकोचमायाति चर्माग्नाविव योजितम् ॥७०॥</div>
</div>
<div class="verse" type="shloka" id="">
<div class="versetext">प्राज्ञे यथार्थभूतेयं वस्तुदृष्टिः प्रसीदति ।<br />दृगिवेन्दौ निरम्भोदे सकलामलमण्डले ॥७१॥</div>
</div>
<div class="verse" type="shloka" id="">
<div class="versetext">पूर्यापविचारार्थश्चास्त्वातुर्यशालिनी ।<br />सविकासा मतिर्यस्य स पुमानिह कथ्यते ॥७२॥</div>
</div>
<div class="verse" type="shloka" id="">
<div class="versetext">विकसितेन सितेन तमोमुचा<br />वरविचारणशीतलरोचिषा ।<br />गुणवता हृदयेन विराजसे<br />त्वममलेन नभः शशिना यथा ॥७३॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे वकृप्रच्छकलक्षणं नामैकादशः सर्गः ॥११॥</div>
</div>

<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">परिपूर्णमना मान्यः प्रष्टुं जानासि राघव ।<br />वेत्सि चोक्तं च तेनाहं प्रवृत्तो वक्तुमादरात् ॥१॥</div>
</div>
<div class="verse" type="shloka" id="">
<div class="versetext">रजस्तमोभ्यां रहिता शुद्धसत्त्वानुपातिनीम् ।<br />मतिमात्मनि संस्थाप्य ज्ञानं श्रोतुं स्थिरौ भव ॥२॥</div>
</div>
<div class="verse" type="shloka" id="">
<div class="versetext">विद्यते त्वयि सर्वैव प्रच्छकस्य गुणावली ।<br />वक्तुर्गुणाश्चैव मयि रत्नश्रीर्जलधौ यथा ॥३॥</div>
</div>
<div class="verse" type="shloka" id="">
<div class="versetext">आप्तवानसि वैराग्यं विवेकासङ्गजं सुत ।<br />चन्द्रकान्त इवार्द्रत्वं लग्नचन्द्रकरोत्करः ॥४॥</div>
</div>
<div class="verse" type="shloka" id="">
<div class="versetext">चिरमाशैशवादेव तवाभ्यासोऽस्ति सद्गुणैः ।<br />शुद्धैः शुद्धस्य दीर्घैश्च पद्मस्येवातिसंततैः ॥५॥</div>
</div>
<div class="verse" type="shloka" id="">
<div class="versetext">अतः शृणु कथां वक्ष्ये त्वमेवास्या हि भाजनम् ।<br />न हि चन्द्रं विना शुद्धा सविकासा कुमुद्वती ॥६॥</div>
</div>
<div class="verse" type="shloka" id="">
<div class="versetext">ये केचन समारम्भा याश्च काश्चन दृष्टयः ।<br />ते च ताश्च पदे दृष्टे निःशेषे यान्ति वै शमम् ॥७॥</div>
</div>
<div class="verse" type="shloka" id="">
<div class="versetext">यदि विज्ञानविश्रान्तिर्न भवेद्भव्यचेतसः ।<br />तदस्यां संसृतौ साधुश्चिन्तामौढ्यं सहेत कः ॥८॥</div>
</div>
<div class="verse" type="shloka" id="">
<div class="versetext">परं प्राप्य विलीयन्ते सर्वा मननवृत्तयः ।<br />कल्पान्तार्कगणासङ्गात्कुलशैलशिला इव ॥९॥</div>
</div>
<div class="verse" type="shloka" id="">
<div class="versetext">दुःसहा राम संसारविषावेशविषूचिका ।<br />योगगारुडमन्त्रेण पावनेन प्रशाम्यति ॥2.12.१०॥</div>
</div>
<div class="verse" type="shloka" id="">
<div class="versetext">स च योगः सज्जनेन सह शास्त्रविचारणात् ।<br />परमार्थज्ञानमन्त्रो नूनं लभ्यत एव च ॥११॥</div>
</div>
<div class="verse" type="shloka" id="">
<div class="versetext">अवश्यमिह हि विचारे कृते सकलदुःखपरिक्षयो भवतीति मन्तव्यं नातो विचारदृष्टयोऽवहेलया द्रष्टव्याः ॥१२॥</div>
</div>
<div class="verse" type="shloka" id="">
<div class="versetext">विचारवता पुरुषेण सकलमिदमाधिपञ्जरं सर्पेण त्वचमिव परिपक्वां संत्यज्य विगतज्वरेण शीतलान्तःकरणेन विनोदादिन्द्रजालमिव जगदखिलमालोक्यते सम्यग्दर्शनवता असम्यग्दर्शनवतो हि परं दुःखमिदम् ॥१३॥</div>
</div>
<div class="verse" type="shloka" id="">
<div class="versetext">विषमो ह्यतितरां संसाररागो भोगीव दशति असिरिव च्छिनत्ति कुन्त इव वेधयति रज्जुरिवावेष्टयति पावक इव दहति रात्रिरिवान्धयति अशङ्कितपरिपतितपुरुषान्पाषाण इव विवशीकरोति हरति प्रज्ञां नाशयति स्थितिं पातयति मोहान्धकूपे तृष्णा जर्जरीकरोति न तदस्ति किंचिद्दुःखं संसारी यन्न प्राप्नोति ॥१४॥</div>
</div>
<div class="verse" type="shloka" id="">
<div class="versetext">दुरन्तेयं किल विषयविषूचिका यदि न चिकित्स्यते तन्नितरां नरकनगरनिकरफलानुबन्धिनी तत्तत्करोति ॥१५॥</div>
</div>
<div class="verse" type="shloka" id="">
<div class="versetext">यत्र शिलाशितासिशातः पात उपलताडनमग्निदाहो हिमावसेकोऽङ्गावकर्तनं चन्दनचर्चातरुवनानि घुणवृत्तान्तःपरिवेषोऽङ्गपरिमार्जनमनवरतानलवि-<br />चलितसमरनाराचनिपातो निदाघविनोदनं धारागृहसीकरवर्षणं शिरश्छेदः सुखनिद्रामूकीकरणमाननमुद्राबान्धुर्य महानुपचयः ॥१६॥</div>
</div>
<div class="verse" type="shloka" id="">
<div class="versetext">तदेवंविधकष्टचेष्टासहस्रदारुणे संसारचलयन्त्रेऽस्मिन् राघव नावहेलना कर्तव्या अवश्यमेव विधारणीयमेवं चावबोद्धव्यं यथा किल शास्त्रविचाराच्छ्रेयो भवतीति ॥१७॥</div>
</div>
<div class="verse" type="shloka" id="">
<div class="versetext">अन्यस्य रघुकुलेन्दो यदि चैते महामुनयो महर्षयश्च विप्राश्च राजानश्च ज्ञानकवचेनावगुण्ठितशरीरास्ते कथमदुःखक्षमा अपि दुःखकरीं तां तां वृत्तिपूर्विकां संसारकदर्थनामनुभवन्तः सततमेव मुदितमनसस्तिष्ठन्ति ॥१८॥</div>
</div>
<div class="verse" type="shloka" id="">
<div class="versetext">इह हि ।<br />विकौतुका विगतविकल्पविप्लवा यथा स्थिता हरिहरपद्मजादयः ।<br />नरोत्तमाः समधिगतात्मदीपकास्तथा स्थिता जगति विशुद्धबुद्धयः ॥१९॥</div>
</div>
<div class="verse" type="shloka" id="">
<div class="versetext">परिक्षीणे मोहे विगलति घने ज्ञानजलदे परिज्ञाते तत्त्वे समधिगत आत्मन्यतितते ।<br />विचार्यार्यैः सार्धं चलितवपुषो वै सदृशतो धिया दृष्टे तत्त्वे रमणमटनं जागतमिदम् ॥२०॥</div>
</div>
<div class="verse" type="shloka" id="">
<div class="versetext">अन्यच्च राघव ।<br />प्रसन्ने चित्तत्त्वे हृदि शमभवे वल्गति परे<br />शमाभोगीभूतास्वखिलकलनादृष्टिषु पुरः ।<br />समं याति स्वान्तःकरणघटनास्वादितरसं<br />धिया दृष्टे तत्त्वे रमणमटनं जागतमिदम् ॥२१॥</div>
</div>
<div class="verse" type="shloka" id="">
<div class="versetext">अन्यच्च ।<br />रथः स्थाणुर्देहस्तुरगरचना चेन्द्रियगतिः<br />परिस्पन्दो वातो वहनकलितानन्दविषयः ।<br />परोऽणुर्वा देही जगति विहरामीत्यनघया<br />धिया दृष्टे तत्त्वेरमणमटनं जागतमिदम् ॥२२॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे तत्त्वमाहात्म्यवर्णनं नाम द्वादशः सर्गः ॥१२॥</div>
</div>
<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">एतां दृष्टिमवष्टभ्य दृष्टात्मानः सुबुद्धयः ।<br />विचरन्तीह संसारे महान्तोऽभ्युदिता इव ॥१॥</div>
</div>
<div class="verse" type="shloka" id="">
<div class="versetext">न शोचन्ति न वाञ्छन्ति न याचन्ते शुभाशुभम् ।<br />सर्वमेव च कुर्वन्ति न कुर्वन्तीह किंचन ॥२॥</div>
</div>
<div class="verse" type="shloka" id="">
<div class="versetext">स्वच्छमेवावतिष्ठन्ते स्वच्छं कुर्वन्ति यान्ति हि ।<br />हेयोपादेयतापक्षरहिताः स्वात्मनि स्थिताः ॥३॥</div>
</div>
<div class="verse" type="shloka" id="">
<div class="versetext">आयान्ति च न चायान्ति प्रयान्ति च न यान्ति च ।<br />कुर्वन्त्यपि न कुर्वन्ति न वदन्ति वदन्ति च ॥४॥</div>
</div>
<div class="verse" type="shloka" id="">
<div class="versetext">ये केचन समारम्भा याश्च काश्चन दृष्टयः ।<br />हेयोपादेयतस्तास्ताः क्षीयन्तेऽधिगते पदे ॥५॥</div>
</div>
<div class="verse" type="shloka" id="">
<div class="versetext">परित्यक्तसमस्तेहं मनोमधुरवृत्तिमत् ।<br />सर्वतः सुखमभ्येति चन्द्रबिम्ब इव स्थितम् ॥६॥</div>
</div>
<div class="verse" type="shloka" id="">
<div class="versetext">अपि निर्मननारम्भमव्यस्ताखिलकौतुकम् ।<br />आत्मन्येव न मात्यन्तरिन्दाविव रसायनम् ॥७॥</div>
</div>
<div class="verse" type="shloka" id="">
<div class="versetext">न करोतीन्द्रजालानि नानुधावति वासनाम् ।<br />बालचापलमुत्सृज्य पूर्वमेव विराजते ॥८॥</div>
</div>
<div class="verse" type="shloka" id="">
<div class="versetext">एवंविधा हि वृत्तय आत्मतत्त्वावलोकनाल्लभ्यन्ते<br />नान्यथा ॥९॥</div>
</div>
<div class="verse" type="shloka" id="">
<div class="versetext">तस्माद्विचारेणात्मैवान्वेष्टव्य उपासनीयो ज्ञातव्यो<br />यावज्जीवं पुरुषेण नेतरदिति ॥१०॥</div>
</div>
<div class="verse" type="shloka" id="">
<div class="versetext">स्वानुभूतेश्च शास्त्रस्य गुरोश्चैवैकवाक्यता ।<br />यस्याभ्यासेन तेनात्मा सन्ततेनावलोक्यते ॥११॥</div>
</div>
<div class="verse" type="shloka" id="">
<div class="versetext">अवहेलितशास्त्रार्थैरवज्ञातमहाजनैः ।<br />कष्टामप्यापदं प्राप्तो न मूढैः समतामियात् ॥१२॥</div>
</div>
<div class="verse" type="shloka" id="">
<div class="versetext">न व्याधिर्न विषं नापत्तथा नाधिश्च भूतले ।<br />खेदाय स्वशरीरस्थं मौर्ख्यमेकं यथा नृणाम् ॥१३॥</div>
</div>
<div class="verse" type="shloka" id="">
<div class="versetext">किंचित्संस्कृतबुद्धीनां श्रुतं शास्त्रमिदं यथा ।<br />मौर्ख्यापहं तथा शास्त्रमन्यदस्ति न किंचन ॥१४॥</div>
</div>
<div class="verse" type="shloka" id="">
<div class="versetext">इदं श्राव्यं सुखकरं यथा दृष्टान्तसुन्दरम् ।<br />अविरुद्धमशेषेण शास्त्रं वाक्यार्थबन्धुना ॥१३॥</div>
</div>
<div class="verse" type="shloka" id="">
<div class="versetext">आपदो या दुरुत्तारा याश्च तुच्छाः कुयोनयः ।<br />तास्ता मौर्ख्यात्प्रसूयन्ते खदिरादिव कण्टकाः ॥१६॥</div>
</div>
<div class="verse" type="shloka" id="">
<div class="versetext">वरं शरावहस्तस्य चाण्डालागारवीथिषु ।<br />भिक्षार्थमटनं राम न मौर्ख्यहतजीवितम् ॥१७॥</div>
</div>
<div class="verse" type="shloka" id="">
<div class="versetext">वरं घोरान्धकूपेषु कोटरेष्वेव भूरुहाम् ।<br />अन्धकीटत्वमेकान्ते न मौर्ख्यमतिदुःखदम् ॥१८॥</div>
</div>
<div class="verse" type="shloka" id="">
<div class="versetext">इममालोकमासाद्य मोक्षोपायमयं जनः ।<br />अन्धतामेति न पुनः कश्चिन्मोहतमस्यपि ॥१९॥</div>
</div>
<div class="verse" type="shloka" id="">
<div class="versetext">तावन्नयति संकोचं तृष्णा वै मानवाम्बुजम् ।<br />यावद्विवेकसूर्यस्य नोदिता विमला प्रभा ॥२०॥</div>
</div>
<div class="verse" type="shloka" id="">
<div class="versetext">संसारदुःखमोक्षार्थे मादृशैः सह बन्धुभिः ।<br />स्वरूपमात्मनो ज्ञात्वा गुरुशास्त्रप्रमाणतः ॥२१॥</div>
</div>
<div class="verse" type="shloka" id="">
<div class="versetext">जीवन्मुक्ताश्चरन्तीह यथा हरिहरादयः ।<br />यथा ब्रह्मर्षयश्चान्ये तथा विहर राघव ॥२२॥</div>
</div>
<div class="verse" type="shloka" id="">
<div class="versetext">अनन्तानीह दुःखानि सुखं तृणलवोपमम् ।<br />नातः सुखेषु बध्नीयाद्दृष्टिं दुःखानुबन्धिषु ॥२३॥</div>
</div>
<div class="verse" type="shloka" id="">
<div class="versetext">यदनन्तमनायासं तत्पदं सारसिद्धये ।<br />साधनीयं प्रयत्नेन पुरुषेण विजानता ॥२४॥</div>
</div>
<div class="verse" type="shloka" id="">
<div class="versetext">त एव पुरुषार्थस्य भाजनं पुरुषोत्तमाः ।<br />अनुत्तमपदालम्बि मनो येषां गतज्वरम् ॥२५॥</div>
</div>
<div class="verse" type="shloka" id="">
<div class="versetext">संभोगाशनमात्रेण राज्यादिषु सुखेषु ये ।<br />संतुष्टा दुष्टमनसो विद्धि तानन्धदर्दुरान् ॥२६॥</div>
</div>
<div class="verse" type="shloka" id="">
<div class="versetext">ये शठेषु दुरन्तेषु दुष्कृतारम्भशालिषु ।<br />द्विषत्सु मित्ररूपेषु भक्ता वै भोगभोगिषु ॥२७॥</div>
</div>
<div class="verse" type="shloka" id="">
<div class="versetext">ते यान्ति दुर्गमाद्दुर्गं दुःखाद्दुःखं भयाद्भयम् ।<br />नरकान्नरकं मूढा मोहमन्थरबुद्धयः ॥२८॥</div>
</div>
<div class="verse" type="shloka" id="">
<div class="versetext">परस्परविनाशोक्तेः श्रेयःस्थो न कदाचन ।<br />सुखदुःखदशे राम तडित्प्रसरभङ्गुरे ॥२९॥</div>
</div>
<div class="verse" type="shloka" id="">
<div class="versetext">ये विरक्ता महात्मानः सुविविक्ता भवादृशाः ।<br />पुरुषान्विद्धि तान्वन्द्यान्भोगमोक्षैकभाजनान् ॥३०॥</div>
</div>
<div class="verse" type="shloka" id="">
<div class="versetext">विवेकं परमाश्रित्य वैराग्याभ्यासयोगतः ।<br />संसारसरितं घोरामिमामापदमुत्तरेत् ॥३१॥</div>
</div>
<div class="verse" type="shloka" id="">
<div class="versetext">न स्वप्तव्यं च संसारमायास्विह विजानता ।<br />विषमूर्च्छनसंमोहदायिनीषु विवेकिना ॥३२॥</div>
</div>
<div class="verse" type="shloka" id="">
<div class="versetext">संसारमिममासाद्य यस्तिष्ठत्यवहेलया ।<br />ज्वलितस्य गृहस्योच्चैः शेते तार्णस्य संस्तरे ॥३३॥</div>
</div>
<div class="verse" type="shloka" id="">
<div class="versetext">यत्प्राप्य न निवर्तन्ते यदासाद्य न शोचति ।<br />तत्पदं शेमुषीलभ्यमस्त्येवात्र न संशयः ॥३४॥</div>
</div>
<div class="verse" type="shloka" id="">
<div class="versetext">नास्ति चेत्तद्विचारेण दोषः को भवतां भवेत् ।<br />अस्ति चेत्तत्समुत्तीर्णा भविष्यथ भवार्णवात् ॥३५॥</div>
</div>
<div class="verse" type="shloka" id="">
<div class="versetext">प्रवृत्तिः पुरुषस्येह मोक्षोपायविचारणे ।<br />यदा भवत्याशु तदा मोक्षभागी स उच्यते ॥३६॥</div>
</div>
<div class="verse" type="shloka" id="">
<div class="versetext">अनपायि निराशङ्कं स्वास्थ्यं विगतविभ्रमम् ।<br />न विना केवलीभावाद्विद्यते भुवनत्रये ॥३७॥</div>
</div>
<div class="verse" type="shloka" id="">
<div class="versetext">तत्प्राप्तावुत्तमप्राप्तौ न क्लेश उपजायते ।<br />न धनान्युपकुर्वन्ति न मित्राणि न बान्धवाः ॥३८॥</div>
</div>
<div class="verse" type="shloka" id="">
<div class="versetext">न हस्तपादचलनं न देशान्तरसंगमः ।<br />न कायक्लेशवैधुर्यं न तीर्थायतनाश्रयाः ॥३९॥</div>
</div>
<div class="verse" type="shloka" id="">
<div class="versetext">पुरुषार्थैकसाध्येन वासनैकार्थकर्मणा ।<br />केवलं तन्मनोमात्रजयेनासाद्यते पदम् ॥४०॥</div>
</div>
<div class="verse" type="shloka" id="">
<div class="versetext">विवेकमात्रसाध्यं तद्विचारैकान्तनिश्चयम् ।<br />त्यजता दुःखजालानि नरेणैतदवाप्यते ॥४१॥</div>
</div>
<div class="verse" type="shloka" id="">
<div class="versetext">सुखसेव्यासनस्थेन तद्विचारयता स्वयम् ।<br />न शोच्यते पदं प्राप्य न स भूयो हि जायते ॥४२॥</div>
</div>
<div class="verse" type="shloka" id="">
<div class="versetext">तत्समस्तसुखासारसीमान्तं साधवो विदुः ।<br />तदनुत्तमनिष्पन्दं परमाहू रसायनम् ॥४३॥</div>
</div>
<div class="verse" type="shloka" id="">
<div class="versetext">क्षयित्वात्सर्वभावानां स्वर्गमानुष्ययोर्द्वयोः ।<br />सुखं नास्त्येव सलिलं मृगतृष्णास्विवैतयोः ॥४४॥</div>
</div>
<div class="verse" type="shloka" id="">
<div class="versetext">अतो मनोजयश्चिन्त्यः शमसंतोषसाधनः ।<br />अनन्तसमसंयोगस्तस्मादानन्द आप्यते ॥४५॥</div>
</div>
<div class="verse" type="shloka" id="">
<div class="versetext">तिष्ठता गच्छता चैव पतता भ्रमता तथा ।<br />रक्षसा दानवेनापि देवेन पुरुषेण वा ॥४६॥</div>
</div>
<div class="verse" type="shloka" id="">
<div class="versetext">मनः प्रशमनोद्भूत्तं तत्प्राप्यं परमं सुखम् ।<br />विकासिशमपुष्पस्य विवेकोच्चतरोः फलम् ॥४७॥</div>
</div>
<div class="verse" type="shloka" id="">
<div class="versetext">व्यवहारपरेणापि कार्यवृन्दमविन्दता ।<br />भानुनेवाम्बरस्थेन नोज्झ्यते न च वाञ्छयते ॥४८॥</div>
</div>
<div class="verse" type="shloka" id="">
<div class="versetext">मनःप्रशान्तमत्यच्छं विश्रान्तं विगतभ्रमम् ।<br />अनीहं विगताभीष्टं नाभिवाञ्छति नोज्झति ॥४९॥</div>
</div>
<div class="verse" type="shloka" id="">
<div class="versetext">मोक्षद्वारे द्वारपालानिमाञ्छ्रणु यथाक्रमम् ।<br />येषामेकतमासक्त्या मोक्षद्वारं प्रविश्यते । ॥५०॥</div>
</div>
<div class="verse" type="shloka" id="">
<div class="versetext">सुखदोषदशादीर्घा संसारमरुमण्डली ।<br />जन्तोः शीतलतामेति शीतरश्मेः समप्रभा ॥५१॥</div>
</div>
<div class="verse" type="shloka" id="">
<div class="versetext">शमेनासाद्यते श्रेयः शमो हि परमं पदम् ।<br />शमः शिवः शमः शान्ति शमो भ्रान्तिनिवारणम् ॥५२॥</div>
</div>
<div class="verse" type="shloka" id="">
<div class="versetext">पुंसः प्रशमतृप्तस्य शीतलाच्छतरात्मनः ।<br />शमभूषितचित्तस्य शत्रुरप्येति मित्रताम् ॥५३॥</div>
</div>
<div class="verse" type="shloka" id="">
<div class="versetext">शमचन्द्रमसा येषामाशयः समलंकृतः ।<br />क्षीरोदानामिवोदेति तेषां परमशुद्धता ॥५४॥</div>
</div>
<div class="verse" type="shloka" id="">
<div class="versetext">हृत्कुशेशयकोशेषु येषां शमकुशेशयम् ।<br />सतां विकसितं ते हि द्विहृत्पद्माः समा हरेः ॥५५॥</div>
</div>
<div class="verse" type="shloka" id="">
<div class="versetext">शमश्रीः शोभते येषां मुखेन्दावकलङ्किते ।<br />ते कुलीनेन्दवो वन्द्याः सौन्दर्यविजितेन्द्रियाः ॥५६॥</div>
</div>
<div class="verse" type="shloka" id="">
<div class="versetext">त्रैलोक्योदरवर्तिन्यो नानन्दाय तथा श्रियः ।<br />साम्राज्यसंपत्प्रतिमा यथा शमविभूतयः ॥५७॥</div>
</div>
<div class="verse" type="shloka" id="">
<div class="versetext">यानि दुःखानि या तृष्णा दुःसहा ये दुराधयः ।<br />तत्सर्वं शान्तचेतःसु तमोऽर्केष्विव नश्यति ॥५८॥</div>
</div>
<div class="verse" type="shloka" id="">
<div class="versetext">मनो हि सर्वभूतानां प्रसादमधिगच्छति ।<br />न तथेन्दोर्यथा शान्ते जने जनितकौतुकम् ॥५९॥</div>
</div>
<div class="verse" type="shloka" id="">
<div class="versetext">शमशालिनि सौहार्दवति सर्वेषु जन्तुषु ।<br />सुजने परमं तत्त्वं स्वयमेव प्रसीदति ॥६०॥</div>
</div>
<div class="verse" type="shloka" id="">
<div class="versetext">मातरीव परं यान्ति विषमाणि मृदूनि च ।<br />विश्वासमिह भूतानि सर्वाणि शमशालिनि ॥६१॥</div>
</div>
<div class="verse" type="shloka" id="">
<div class="versetext">न रसायनपानेन न लक्ष्म्यालिङ्गनेन च ।<br />तथा सुखमवाप्नोति शमेनान्तर्यथा मनः ॥६२॥</div>
</div>
<div class="verse" type="shloka" id="">
<div class="versetext">सर्वाधिव्याधिचलितं क्रान्तं तृष्णावरत्रया ।<br />मनः शमामृतासेकैः समाश्वासय राघव ॥६३॥</div>
</div>
<div class="verse" type="shloka" id="">
<div class="versetext">यत्करोषि यदश्नासि शमशीतलया धिया ।<br />तत्रातिस्वदते स्वादु नेतरत्तात मानसे ॥६४॥</div>
</div>
<div class="verse" type="shloka" id="">
<div class="versetext">शमामृतरसाच्छन्नं मनो यामेति निर्वृतिम् ।<br />छिन्नान्यपि तयाङ्गानि मन्ये रोहन्ति राघव ॥६५॥</div>
</div>
<div class="verse" type="shloka" id="">
<div class="versetext">न पिशाचा न रक्षांसि न दैत्या न च शत्रवः ।<br />न च व्याघ्रभुजङ्गा वा द्विषन्ति शमशालिनम् ॥६६॥</div>
</div>
<div class="verse" type="shloka" id="">
<div class="versetext">सुसंनद्धसमस्ताङ्गं प्रशमामृतवर्मणा ।<br />वेधयन्ति न दुःखानि शरा वज्रशिलामिव ॥६७॥</div>
</div>
<div class="verse" type="shloka" id="">
<div class="versetext">न तथा शोभते राजा अप्यन्तःपुरसंस्थितः ।<br />समया स्वच्छया बुद्ध्या यथोपशमशीलया ॥६८॥</div>
</div>
<div class="verse" type="shloka" id="">
<div class="versetext">प्राणात्प्रियतरं दृष्ट्वा तुष्टिमेति न वै जनः ।<br />यामायाति जनः शान्तिमवलोक्य शमाशयम् ॥६९॥</div>
</div>
<div class="verse" type="shloka" id="">
<div class="versetext">समया शमशालिन्या वृत्त्या यः साधु वर्तते ।<br />अभिनन्दितया लोके जीवतीह स नेतरः ॥७०॥</div>
</div>
<div class="verse" type="shloka" id="">
<div class="versetext">अनुद्धतमनाः शान्तः साधुः कर्म करोति यत् ।<br />तत्सर्वमभिनन्दन्ति तस्येमा भूतजातयः ॥७१॥</div>
</div>
<div class="verse" type="shloka" id="">
<div class="versetext">श्रुत्वा स्पृष्ट्वा च दृष्ट्वा च भुक्त्वा घ्रात्वा शुभाशुभम् ।<br />न हृष्यति ग्लायति यः स शान्त इति कथ्यते ॥७२॥</div>
</div>
<div class="verse" type="shloka" id="">
<div class="versetext">यः समः सर्वभूतेषु भावि काङ्क्षति नोज्झति ।<br />जित्वेन्द्रियाणि यत्नेन स शान्त इति कथ्यते ॥७३॥</div>
</div>
<div class="verse" type="shloka" id="">
<div class="versetext">स्पृष्ट्वाऽवदातया बुद्ध्या यथैवान्तस्तथा बहिः ।<br />दृश्यन्ते यत्र कार्याणि स शान्त इति कथ्यते ॥७४॥</div>
</div>
<div class="verse" type="shloka" id="">
<div class="versetext">तुषारकरबिम्बाभं मनो यस्य निराकुलम् ।<br />मरणोत्सवयुद्धेषु स शान्त इति कथ्यते ॥७५॥</div>
</div>
<div class="verse" type="shloka" id="">
<div class="versetext">स्थितोऽपि न स्थित इव न हृष्यति न कुप्यति ।<br />यः सुषुप्तसमः स्वस्थः स शान्त इति कथ्यते ॥७६॥</div>
</div>
<div class="verse" type="shloka" id="">
<div class="versetext">अमृतस्यन्दसुभगा यस्य सर्वजनं प्रति ।<br />दृष्टिः प्रसरति प्रीता स शान्त इति कथ्यते ॥७७॥</div>
</div>
<div class="verse" type="shloka" id="">
<div class="versetext">योऽन्तः शीतलतां यातो यो भावेषु न मज्जति ।<br />व्यवहारी न संमूढः स शान्त इति कथ्यते ॥७८॥</div>
</div>
<div class="verse" type="shloka" id="">
<div class="versetext">अप्यापत्सु दुरन्तासु कल्पान्तेषु महत्स्वपि ।<br />तुच्छेऽहं न मनो यस्य स शान्त इति कथ्यते ॥७९॥</div>
</div>
<div class="verse" type="shloka" id="">
<div class="versetext">आकाशसदृशी यस्य पुंसः संव्यवहारिणः ।<br />कलङ्कमेति न मतिः स शान्त इति कथ्यते ॥८०॥</div>
</div>
<div class="verse" type="shloka" id="">
<div class="versetext">तपस्विषु बहुज्ञेषु याजकेषु नृपेषु च ।<br />बलवत्सु गुणाढ्येषु शमवानेव राजते ॥८१॥</div>
</div>
<div class="verse" type="shloka" id="">
<div class="versetext">शमसंसक्तमनसां महतां गुणशालिनाम् ।<br />उदेति निर्वृतिश्चित्ताज्ज्योत्स्नेव सितरोचिषः ॥८२॥</div>
</div>
<div class="verse" type="shloka" id="">
<div class="versetext">सीमान्तो गुणपूगानां पौरुषैकान्तभूषणम् ।<br />संकटेषु भयस्थाने शमः श्रीमान्विराजते ॥८३॥</div>
</div>
<div class="verse" type="shloka" id="">
<div class="versetext">शमममृतमहार्यमार्यगुप्तं<br />परमवलम्ब्य परं पदं प्रयाताः ।<br />रघुतनय यथा महानुभावाः<br />क्रममनुपालय सिद्धये तमेव ॥८४॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे शमनिरूपणं नाम त्रयोदशः सर्गः ॥१३॥</div>
</div>

<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">शास्त्रावबोधामलया धिया परमपूतया ।<br />कर्तव्यः कारणज्ञेन विचारोऽनिशमात्मनः ॥१॥</div>
</div>
<div class="verse" type="shloka" id="">
<div class="versetext">विचारात्तीक्ष्णतामेत्य धीः पश्यति परं पदम् ।<br />दीर्घसंसाररोगस्य विचारो हि महौषधम् ॥२॥</div>
</div>
<div class="verse" type="shloka" id="">
<div class="versetext">आपद्वनमनन्तेहापरिपल्लविताकृति ।<br />विचारक्रकचच्छिन्नं नैव भूयः प्ररोहति ॥३॥</div>
</div>
<div class="verse" type="shloka" id="">
<div class="versetext">मोहेन बन्धुनाशेषु संकटेषु शमेषु च ।<br />सर्वं व्याप्तं महाप्राज्ञ विचारो हि सतां गतिः ॥४॥</div>
</div>
<div class="verse" type="shloka" id="">
<div class="versetext">न विचारं विना कश्चिदुपायोऽस्ति विपश्चिताम् ।<br />विचारादशुभं त्यक्त्वा शुभमायाति धीः सताम् ॥५॥</div>
</div>
<div class="verse" type="shloka" id="">
<div class="versetext">बलं बुद्धिश्च तेजश्च प्रतिपत्तिः क्रियाफलम् ।<br />फलन्त्येतानि सर्वाणि विचारेणैव धीमताम् ॥६॥</div>
</div>
<div class="verse" type="shloka" id="">
<div class="versetext">युक्तायुक्तमहादीपमभिवाञ्छितसाधकम् ।<br />स्फारं विचारमाश्रित्य संसारजलधिं तरेत् ॥७॥</div>
</div>
<div class="verse" type="shloka" id="">
<div class="versetext">आलूनहृदयाम्भोजान्महामोहमतङ्गजान् ।<br />विदारयति शुद्धात्मा विचारो नाम केसरी ॥८॥</div>
</div>
<div class="verse" type="shloka" id="">
<div class="versetext">मूढाः कालवशेनेह यद्गताः परमं पदम् ।<br />तद्विचारप्रदीपस्य विजृम्भितमनुत्तमम् ॥९॥</div>
</div>
<div class="verse" type="shloka" id="">
<div class="versetext">राज्यानि संपदः स्फारा भोगो मोक्षश्च शाश्वतः ।<br />विचारकल्पवृक्षस्य फलान्येतानि राघव ॥१०॥</div>
</div>
<div class="verse" type="shloka" id="">
<div class="versetext">या विवेकविकासिन्यो मतयो महतामिह ।<br />न ता विपदि मज्जन्ति तुम्बकानीव वारिणि ॥११॥</div>
</div>
<div class="verse" type="shloka" id="">
<div class="versetext">विचारोदयकारिण्या धिया व्यवहरन्ति ये ।<br />फलानामत्युदाराणां भाजनं हि भवन्ति ते ॥१२॥</div>
</div>
<div class="verse" type="shloka" id="">
<div class="versetext">मूर्खहृत्काननस्थानामाशाप्रथमरोधिनाम् ।<br />अविचारकरञ्जानां मञ्जर्यो दुःखरीतयः ॥१३॥</div>
</div>
<div class="verse" type="shloka" id="">
<div class="versetext">कज्जलक्षोदमलिना मदिरामदधर्मिणी ।<br />अविचारमयी निद्रा यातु ते राघव क्षयम् ॥१४॥</div>
</div>
<div class="verse" type="shloka" id="">
<div class="versetext">महापदतिदीर्घेषु सद्विचारपरो नरः ।<br />न निमज्जति मोहेषु तेजोराशिस्तमःस्विव ॥१५॥</div>
</div>
<div class="verse" type="shloka" id="">
<div class="versetext">मानसे सरसि स्वच्छे विचारकमलोत्करः ।<br />नूनं विकसितो यस्य हिमवानिव भाति सः ॥१६॥</div>
</div>
<div class="verse" type="shloka" id="">
<div class="versetext">विचारविकला यस्य मतिर्मान्द्यमुपेयुषः ।<br />तस्योदेत्यशनिश्चन्द्रान्मुधा यक्षः शिशोरिव ॥१७॥</div>
</div>
<div class="verse" type="shloka" id="">
<div class="versetext">दुःखखण्डकमस्थूलं विपन्नवलतामधुः ।<br />राम दूरे परित्याज्यो निर्विवेको नराधमः ॥१८॥</div>
</div>
<div class="verse" type="shloka" id="">
<div class="versetext">ये केचन दुरारम्भा दुराचारा दुराधयः ।<br />अविचारेण ते भान्ति वेतालास्तमसा यथा ॥१९॥</div>
</div>
<div class="verse" type="shloka" id="">
<div class="versetext">अविचारिणमेकान्तवनद्रुमसधर्मकम् ।<br />अक्षमं साधुकार्येषु दूरे कुरु रघूद्वह ॥२०॥</div>
</div>
<div class="verse" type="shloka" id="">
<div class="versetext">विविक्तं हि मनो जन्तोराशावैवश्यवर्जितम् ।<br />परां निर्वृतिमभ्येति पूर्णचन्द्र इवात्मनि ॥२१॥</div>
</div>
<div class="verse" type="shloka" id="">
<div class="versetext">विवेकितोदिता देहे सर्वं शीतलयत्यलम् ।<br />अलंकरोति चात्यन्तं ज्योत्स्नेव भुवनं यथा ॥२२॥</div>
</div>
<div class="verse" type="shloka" id="">
<div class="versetext">परमार्थपताकाया धियो धवलचामरम् ।<br />विचारो राजते जन्तो रजन्यामिव चन्द्रमाः ॥२३॥</div>
</div>
<div class="verse" type="shloka" id="">
<div class="versetext">विचारचारवो जीवा भासयन्तो दिशो दश ।<br />भान्ति भास्करवन्नूनं भूयो भवभयापहाः ॥२४॥</div>
</div>
<div class="verse" type="shloka" id="">
<div class="versetext">बालस्य स्वमनोमोहकल्पितः प्राणहारकः ।<br />रात्रौ नभसि वेतालो विचारेण विलीयते ॥२५॥</div>
</div>
<div class="verse" type="shloka" id="">
<div class="versetext">सर्वं एव जगद्भावा अविचारेण चारवः ।<br />अविद्यमानसद्भावा विचारविशरारवः ॥२६॥</div>
</div>
<div class="verse" type="shloka" id="">
<div class="versetext">पुंसो निजमनोमोहकल्पितोऽनल्पदुःखदः ।<br />संसारचिरवेतालो विचारेण विलीयते ॥२७॥</div>
</div>
<div class="verse" type="shloka" id="">
<div class="versetext">समं सुखं निराबाधमनन्तमनपाश्रयम् ।<br />विद्धीमं केवलीभावं विचारोच्चतरोः फलम् ॥२८॥</div>
</div>
<div class="verse" type="shloka" id="">
<div class="versetext">अचलस्थितितोदारा प्रकटाभोगतेजसा ।<br />तेन निष्कामतोदेति शीततेवेन्दुनोदिता ॥२९॥</div>
</div>
<div class="verse" type="shloka" id="">
<div class="versetext">स्वविचारमहौषध्या साधुश्चित्तनिषण्णया ।<br />तयोत्तमत्वप्रदया नाभिवाञ्छति नोज्झति ॥३०॥</div>
</div>
<div class="verse" type="shloka" id="">
<div class="versetext">तत्पदालम्बनं चेतः स्फारमाभासमागतम् ।<br />नास्तमेति न चोदेति खमिवातिततान्तरम् ॥३१॥</div>
</div>
<div class="verse" type="shloka" id="">
<div class="versetext">न ददाति न चादत्ते न चोन्नमति शाम्यति ।<br />केवलं साक्षिवत्पश्यञ्जगदाभोगि तिष्ठति ॥३२॥</div>
</div>
<div class="verse" type="shloka" id="">
<div class="versetext">न च शाम्यति नाप्यन्तर्नापि बाह्येऽवतिष्ठति ।<br />न च नैष्कर्म्यमादत्ते न च कर्मणि मज्जति ॥३३॥</div>
</div>
<div class="verse" type="shloka" id="">
<div class="versetext">उपेक्षते गतं वस्तु संप्राप्तमनुवर्तते ।<br />न क्षुब्धो न च वाऽक्षुब्धो भाति पूर्ण इवार्णवः॥३४॥</div>
</div>
<div class="verse" type="shloka" id="">
<div class="versetext">एवं पूर्णेन मनसा महात्मानो महाशयाः ।<br />जीवन्मुक्ता जगत्यस्मिन्विहरन्तीह योगिनः ॥३५॥</div>
</div>
<div class="verse" type="shloka" id="">
<div class="versetext">उषित्वा सुचिरं कालं धीरास्ते यावदीप्सितम् ।<br />ते तमन्ते परित्यज्य यान्ति केवलतां तताम् ॥३६॥</div>
</div>
<div class="verse" type="shloka" id="">
<div class="versetext">कोऽहं कस्य च संसार इत्यापद्यपि धीमता ।<br />चिन्तनीयं प्रयत्नेन सप्रतीकारमात्मना ॥३७॥</div>
</div>
<div class="verse" type="shloka" id="">
<div class="versetext">कार्यसंकटसंदेहं राजा जानाति राघव ।<br />निष्फलं सफलं वापि विचारेणैव नान्यथा ॥३८॥</div>
</div>
<div class="verse" type="shloka" id="">
<div class="versetext">वेदवेदान्तस्रिद्धान्तस्थितयः स्थितिकारणम् ।<br />निर्णीयन्ते विचारेण दीपेन च भुवो निशि ॥३९॥</div>
</div>
<div class="verse" type="shloka" id="">
<div class="versetext">अनष्टमन्धकारेषु बहुतेजःस्वजिह्मितम् ।<br />पश्यत्यपि व्यवहितं विचारश्चारुलोचनम् ॥४०॥</div>
</div>
<div class="verse" type="shloka" id="">
<div class="versetext">विवेकान्धो हि जात्यन्धः शोच्यः सर्वस्य दुर्मतिः ।<br />दिव्यचक्षुर्विवेकात्मा जयत्यखिलवस्तुषु ॥४१॥</div>
</div>
<div class="verse" type="shloka" id="">
<div class="versetext">परमात्ममयी मान्या महानन्दैकसाधिनी ।<br />क्षणमेकं परित्याज्या न विचारचमत्कृतिः ॥४२॥</div>
</div>
<div class="verse" type="shloka" id="">
<div class="versetext">विचारचारुपुरुषो महतामपि रोचते ।<br />परिपक्वचमत्कारं सहकारफलं यथा ॥४३॥</div>
</div>
<div class="verse" type="shloka" id="">
<div class="versetext">विचारकान्तमतयो नानेकेषु पुनःपुनः ।<br />लुठन्ति दुःखश्वभ्रेषु ज्ञाताध्वगतयो नराः ॥४४॥</div>
</div>
<div class="verse" type="shloka" id="">
<div class="versetext">नच रौति तथा रोगी नानर्थशतजर्जरः ।<br />अविचारविनष्टात्मा यथाऽज्ञः परिरोदिति ॥४५॥</div>
</div>
<div class="verse" type="shloka" id="">
<div class="versetext">वरं कर्दममेकत्वं मलकीटकता वरम् ।<br />वरमन्धगुहाहित्वं न नरस्याविचारिता ॥४६॥</div>
</div>
<div class="verse" type="shloka" id="">
<div class="versetext">सर्वानर्थनिजावासं सर्वसाधुतिरस्कृतम् ॥<br />सर्वदौस्थित्यसीमान्तमविचारं परित्यजेत् ॥४७॥</div>
</div>
<div class="verse" type="shloka" id="">
<div class="versetext">नित्यं विचारयुक्तेन भवितव्यं महात्मना ।<br />तथान्धकूपे पततां विचारो ह्यवलम्बनम् ॥४८॥</div>
</div>
<div class="verse" type="shloka" id="">
<div class="versetext">स्वयमेवात्मनात्मानमवष्टभ्य विचारतः ।<br />संसारमोहजलधेस्तारयेत्स्वमनोमृगम् ॥४९॥</div>
</div>
<div class="verse" type="shloka" id="">
<div class="versetext">कोऽहं कथमयं दोषः संसाराख्य उपागतः ।<br />न्यायेनेति परामर्शो विचार इति कथ्यते ॥५०॥</div>
</div>
<div class="verse" type="shloka" id="">
<div class="versetext">अन्धान्धमोहसुधनं चिरं दुःखाय केवलम् ।<br />कृतं शिलाया हृदयं दुर्मतेश्चाविचारिणः ॥५१॥</div>
</div>
<div class="verse" type="shloka" id="">
<div class="versetext">भावाभावग्रहोत्सर्गदृशामिह हि राघव ।<br />न विचारादृते तत्त्वं ज्ञायते साधु किंचन ॥५२॥</div>
</div>
<div class="verse" type="shloka" id="">
<div class="versetext">विचाराज्ज्ञायते तत्त्वं तत्त्वाद्विश्रान्तिरात्मनि ।<br />अतो मनसि शान्तत्वं सर्वदुःखपरिक्षयः ॥५३॥</div>
</div>
<div class="verse" type="shloka" id="">
<div class="versetext">सफलता फलते भुवि कर्मणां<br />प्रकटतां किल गच्छति उत्तमाम् ।<br />स्फुटविचारदृशैव विचारिता<br />शमवते भवते च विरोचताम् ॥५४॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे विचारनिरूपणं नाम चतुर्दशः सर्गः ॥१४॥</div>
</div>

<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">संतोषो हि परं श्रेयः संतोषः सुखमुच्यते<br />संतुष्टः परमभ्येति विश्राममरिसूदन ॥१॥</div>
</div>
<div class="verse" type="shloka" id="">
<div class="versetext">संतोषैश्वर्यसुखिनां चिरविश्रान्तचेतसाम् ।<br />साम्राज्यमपि शान्तानां जरत्तृणलवायते ॥२॥</div>
</div>
<div class="verse" type="shloka" id="">
<div class="versetext">संतोषशालिनी बुद्धी राम संसारवृत्तिषु ।<br />विषमास्वप्यनुद्विग्ना न कदाचन हीयते ॥३॥</div>
</div>
<div class="verse" type="shloka" id="">
<div class="versetext">संतोषामृतपानेन ये शान्तास्तृप्तिमागताः ।<br />भोगश्रीरतुला तेषामेषा प्रतिविषायते ॥४॥</div>
</div>
<div class="verse" type="shloka" id="">
<div class="versetext">न तथा सुखयन्त्येताः पीयूषरसवीचयः ।<br />यथातिमधुरास्वादः संतोषो दोषनाशनः ॥५॥</div>
</div>
<div class="verse" type="shloka" id="">
<div class="versetext">अप्राप्तवाञ्छामुत्सृज्य संप्राप्ते समतां गतः ।<br />अदृष्टखेदाखेदो यः स संतुष्ट इहोच्यते ॥६॥</div>
</div>
<div class="verse" type="shloka" id="">
<div class="versetext">आत्मनात्मनि संतोषं यावद्याति न मानसम् ।<br />उद्भवन्त्यापदस्तावल्लता इव मनोबिलात् ॥७॥</div>
</div>
<div class="verse" type="shloka" id="">
<div class="versetext">संतोषशीतलं चेतः शुद्धविज्ञानदृष्टिभिः ।<br />भृशं विकासमायाति सूर्यांशुभिरिवाम्बुजम् ॥८॥</div>
</div>
<div class="verse" type="shloka" id="">
<div class="versetext">आशावैवश्यविवशे चित्ते संतोषवर्जिते ।<br />म्लाने वक्रमिवादर्शे न ज्ञानं प्रतिबिम्बति ॥९॥</div>
</div>
<div class="verse" type="shloka" id="">
<div class="versetext">अज्ञानघनयामिन्या संकोचं न नराम्बुजम् ।<br />यात्यसावुदितो यस्य नित्यं संतोषभास्करः ॥१०॥</div>
</div>
<div class="verse" type="shloka" id="">
<div class="versetext">अकिंचनोऽप्यसौ जन्तुः साम्राज्यसुखमश्नुते ।<br />आधिव्याधिविनिर्मुक्तं संतुष्टं यस्य मानसम् ॥११॥</div>
</div>
<div class="verse" type="shloka" id="">
<div class="versetext">नाभिवाञ्छत्यसंप्राप्तं प्राप्तं भुंक्ते यथाक्रमम् ।<br />यः सुसौम्यसमाचारः संतुष्ट इति कथ्यते ॥१२॥</div>
</div>
<div class="verse" type="shloka" id="">
<div class="versetext">संतुष्टिपरतृप्तस्य महतः पूर्णचेतसः ।<br />क्षीराब्धेरिव शुद्धस्य मुखे लक्ष्मीर्विराजते ॥१३॥</div>
</div>
<div class="verse" type="shloka" id="">
<div class="versetext">पूर्णतामलमाश्रित्य स्वात्मन्येवात्मना स्वयम् ।<br />पौरुषेण प्रयत्नेन तृष्णां सर्वत्र वर्जयेत् ॥१४॥</div>
</div>
<div class="verse" type="shloka" id="">
<div class="versetext">संतोषाऽमृतपूर्णस्य शान्तशीतलया धिया ।<br />स्वयं स्थैर्यं मनो याति शीतांशोरिव शाश्वतम् ॥१५॥</div>
</div>
<div class="verse" type="shloka" id="">
<div class="versetext">संतोषपुष्टमनसं भृत्या इव महर्द्धयः ।<br />राजानमुपतिष्ठन्ति किंकरत्वमुपागताः ॥१६॥</div>
</div>
<div class="verse" type="shloka" id="">
<div class="versetext">आत्मनैवात्मनि स्वस्थे संतुष्टे पुरुषे स्थिते ।<br />प्रशाम्यन्त्याधयः सर्वे प्रावृषीवाशु पांशवः ॥१७॥</div>
</div>
<div class="verse" type="shloka" id="">
<div class="versetext">नित्यं शीतलया राम कुलङ्कपरिभिन्नया ।<br />पुरुषः शुद्धया वृत्त्या भाति पूर्णतयेन्दुवत् ॥१८॥</div>
</div>
<div class="verse" type="shloka" id="">
<div class="versetext">समतासुन्दरं वक्रं पुरुषस्यावलोकयन् ।<br />तोषमेति यथा लोको न तथा धनसंचयैः ॥१९॥</div>
</div>
<div class="verse" type="shloka" id="">
<div class="versetext">समतया मतया गुणशालिनां<br />पुरुषराडिह यः समलंकृतः ।<br />तममलं प्रणमन्ति नभश्चरा<br />अपि महामुनयो रघुनन्दन ॥२०॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे संतोषनिरूपणं नाम पञ्चदशः सर्गः ॥१५॥</div>
</div>

<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">विशेषेण महाबुद्धे संसारोत्तरणे नृणाम् ।<br />सर्वत्रोपकरोतीह साधुः साधुसमागमः ॥१॥</div>
</div>
<div class="verse" type="shloka" id="">
<div class="versetext">साधुसङ्गतरोर्जातं विवेककुसुमं सितम् ।<br />रक्षन्ति ये महात्मानो, भाजनं ते फलश्रियः ॥२॥</div>
</div>
<div class="verse" type="shloka" id="">
<div class="versetext">शून्यमाकीर्णतामेति मृतिरप्युत्सवायते ।<br />आपत्संपदिवाभाति विद्वज्जनसमागमे ॥३॥</div>
</div>
<div class="verse" type="shloka" id="">
<div class="versetext">हिममापत्सरोजिन्या मोहनीहारमारुतः ।<br />जयत्येको जगत्यस्मिन्साधुः साधुसमागमः ॥४॥</div>
</div>
<div class="verse" type="shloka" id="">
<div class="versetext">परं विवर्धनं बुद्धेरज्ञानतरुशातनम् ।<br />समुत्सारणमाधीनां विद्धि साधुसमागमम् ॥५॥</div>
</div>
<div class="verse" type="shloka" id="">
<div class="versetext">विवेकः परमो दीपो जायते साधुसंगमात् ।<br />मनोहरोज्ज्वलो नूनमासेकादिव गुच्छकः ॥६॥</div>
</div>
<div class="verse" type="shloka" id="">
<div class="versetext">निरपायां निराबाधां निर्वृतिं नित्यपीवरीम् ।<br />अनुत्तमां प्रयच्छन्ति साधुसङ्गविभूतयः ॥७॥</div>
</div>
<div class="verse" type="shloka" id="">
<div class="versetext">अपि कष्टतरां प्राप्तैर्दशां विवशतां गतैः ।<br />मनागपि न संत्याज्या मानवैः साधुसंगतिः ॥८॥</div>
</div>
<div class="verse" type="shloka" id="">
<div class="versetext">साधुसंगतयो लोके सन्मार्गस्य च दीपिकाः ।<br />हार्दान्धकारहारिण्यो भासो ज्ञानविवस्वतः ॥९॥</div>
</div>
<div class="verse" type="shloka" id="">
<div class="versetext">यः स्नातः शीतसितया साधुसंगतिगङ्गया ।<br />किं तस्य दानैः किं तीर्थैः किं तपोभिः किमध्वरैः ॥१०॥</div>
</div>
<div class="verse" type="shloka" id="">
<div class="versetext">नीरागाश्छिन्नसंदेहा गलितग्रन्थयोऽनघ ।<br />साधवो यदि विद्यन्ते किं तपस्तीर्थसंग्रहैः ॥११॥</div>
</div>
<div class="verse" type="shloka" id="">
<div class="versetext">विश्रान्तमनसो धन्याः प्रयत्नेन परेण हि ।<br />दरिद्रेणेव मणयः प्रेक्षणीया हि साधवः ॥१२॥</div>
</div>
<div class="verse" type="shloka" id="">
<div class="versetext">सत्समागमसौन्दर्यशालिनी धीमतां मतिः ।<br />कमलेवाप्सरोवृन्दे सर्वदैव विराजते ॥१३॥</div>
</div>
<div class="verse" type="shloka" id="">
<div class="versetext">तेनामलविचारस्य पदस्याग्रावचूलिता ।<br />प्रथिता येन धन्येन न त्यक्ता साधुसंगतिः ॥१४॥</div>
</div>
<div class="verse" type="shloka" id="">
<div class="versetext">विच्छिन्नग्रन्थयस्तज्ज्ञाः साधवः सर्वसंमताः ।<br />सर्वोपायेन संसेव्यास्ते ह्युपाया भवाम्बुधौ ॥१५॥</div>
</div>
<div class="verse" type="shloka" id="">
<div class="versetext">ते एते नरकाग्नीनां संशुष्केन्धनतां गताः ।<br />यैर्दृष्टा हेलया सन्तो नरकानलवारिदाः ॥१६॥</div>
</div>
<div class="verse" type="shloka" id="">
<div class="versetext">दारिद्र्यं मरणं दुःखमित्यादिविषयो भ्रमः ।<br />संप्रशाम्यत्यशेषेण साधुसंगमभेषजैः ॥१७॥</div>
</div>
<div class="verse" type="shloka" id="">
<div class="versetext">संतोषः साधुसङ्गश्च विचारोऽथ शमस्तथा ।<br />एत एव भवाम्भोधावुपायास्तरणे नृणाम् ॥१८॥</div>
</div>
<div class="verse" type="shloka" id="">
<div class="versetext">संतोषः परमो लाभः सत्सङ्गः परमा गतिः ।<br />विचारः परमं ज्ञानं शमो हि परमं सुखम् ॥१९॥</div>
</div>
<div class="verse" type="shloka" id="">
<div class="versetext">चत्वार एते विमला उपाया भवभेदने ।<br />यैरभ्यस्तास्त उत्तीर्णा मोहवारिभवार्णवात् ॥२०॥</div>
</div>
<div class="verse" type="shloka" id="">
<div class="versetext">एकस्मिन्नेव वै तेषामभ्यस्ते विमलोदये ।<br />चत्वारोऽपि किलाभ्यस्ता भवन्ति सुधियां वर ॥२१॥</div>
</div>
<div class="verse" type="shloka" id="">
<div class="versetext">एकोऽप्येकोऽपि सर्वेषामेषां प्रसवभूरिह ।<br />सर्वसंसिद्धये तस्मात्यत्नेनैकं समाश्रयेत् ॥२२॥</div>
</div>
<div class="verse" type="shloka" id="">
<div class="versetext">सत्समागमसंतोषविचाराः सुविचारितम् ।<br />प्रवर्तन्ते शमस्वच्छे वाहनानीव सागरे ॥२३॥</div>
</div>
<div class="verse" type="shloka" id="">
<div class="versetext">विचारसंतोषशमसत्समागमशालिनि ।<br />प्रवर्तन्ते श्रियो जन्तौ कल्पवृक्षाश्रिते यथा ॥२४॥</div>
</div>
<div class="verse" type="shloka" id="">
<div class="versetext">विचारशमसत्सङ्गसंतोषवति मानवे ।<br />प्रवर्तन्ते प्रपूर्णेन्दौ सौन्दर्याद्या गुणा इव ॥२५॥</div>
</div>
<div class="verse" type="shloka" id="">
<div class="versetext">सत्सङ्गसंतोषशमविचारवति सन्मतौ ।<br />प्रवर्तन्ते मन्त्रिवरे राजनीव जयश्रियः ॥२६॥</div>
</div>
<div class="verse" type="shloka" id="">
<div class="versetext">तस्मादेकतमं नित्यमेतेषां रघुनन्दन ।<br />पौरुषेण मनो जित्वा यत्नेनाभ्याहरेद्गुणम् ॥२७॥</div>
</div>
<div class="verse" type="shloka" id="">
<div class="versetext">परं पौरुषमाश्रित्य जित्वा चित्तमतङ्गजम् ।<br />यावदेको गुणो नान्तस्तावन्नास्त्युत्तमा गतिः ॥२८॥</div>
</div>
<div class="verse" type="shloka" id="">
<div class="versetext">पौरुषेण प्रयत्नेन दन्तैर्दन्तान्विचूर्णयेत् ।<br />यावन्नाभिनिविष्टं ते मनो राम गुणार्जने ॥२९॥</div>
</div>
<div class="verse" type="shloka" id="">
<div class="versetext">देवो भवाथ यक्षो वा पुरुषः पादपोऽथ वा ।<br />तावत्तव महाबाहो नोपायोऽस्तीह कश्चन ॥३०॥</div>
</div>
<div class="verse" type="shloka" id="">
<div class="versetext">एकस्मिन्नेव फलदे गुणे बलमुपागते ।<br />क्षीयन्ते सर्व एवाशु दोषा विवशचेतसः ॥३१॥</div>
</div>
<div class="verse" type="shloka" id="">
<div class="versetext">गुणे विवृद्धे वर्धन्ते गुणा दोषजयप्रदाः ।<br />दोषे विवृद्धे वर्धन्ते दोषा गुणविनाशनाः ॥३२॥</div>
</div>
<div class="verse" type="shloka" id="">
<div class="versetext">मनोमोहवने ह्यस्मिन्वेगिनी वासनासरित् ।<br />शुभाशुभबृहत्कूला नित्यं वहति जन्तुषु ॥३३॥</div>
</div>
<div class="verse" type="shloka" id="">
<div class="versetext">सा हि स्वेन प्रयत्नेन यस्मिन्नेव निपात्यते ।<br />कूले तेनैव वहति यथेच्छसि तथा कुरु ॥३४॥</div>
</div>
<div class="verse" type="shloka" id="">
<div class="versetext">पुरुषयत्नजवेन मनोवने<br />शुभतटानुगतां क्रमशः कुरु ।<br />वरमते निजभावमहानदी-<br />महह तेन मनागपि नोह्यसे ॥३५॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे सदाचारनिरूपणं नाम षोडशः सर्गः ॥१६॥</div>
</div>

<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">एवमन्तर्विवेको यः स महानिह राघव ।<br />योग्यो ज्ञानगिरः श्रोतुं राजेव नयभारतीम् ॥१॥</div>
</div>
<div class="verse" type="shloka" id="">
<div class="versetext">अवदातोऽवदातस्य विचारस्य महाशयः ।<br />जडसङ्गोज्झितो योग्यः शरदिन्दोर्यथा नभः ॥२॥</div>
</div>
<div class="verse" type="shloka" id="">
<div class="versetext">त्वमेतया खण्डितया गुणलक्ष्म्या समाश्रितः ।<br />मनोमोहहरं वाक्यं वक्ष्यमाणमिदं श्रृणु ॥३॥</div>
</div>
<div class="verse" type="shloka" id="">
<div class="versetext">पुण्यकल्पद्रुमो यस्य फलभारानतः स्थितः ।<br />मुक्तये जायते जन्तोस्तस्येदं श्रोतुमुद्यमः ॥४॥</div>
</div>
<div class="verse" type="shloka" id="">
<div class="versetext">पावनानामुदाराणां परबोधैकदायिनाम् ।<br />वचसां भाजनं भूत्यै भव्यो भवति नाधमः ॥५॥</div>
</div>
<div class="verse" type="shloka" id="">
<div class="versetext">मोक्षोपायाभिधानेयं संहिता सारसंमिता ।<br />त्रिंशद्द्वे च सहस्राणि ज्ञाता निर्वाणदायिनी ॥६॥</div>
</div>
<div class="verse" type="shloka" id="">
<div class="versetext">दीपे यथा विनिद्रस्य ज्वलिते संप्रवर्तते ।<br />आलोकोऽनिच्छतोऽप्येवं निर्वाणमनया भवेत् ॥७॥</div>
</div>
<div class="verse" type="shloka" id="">
<div class="versetext">स्वयं ज्ञाता श्रुता वापि भ्रान्तिशान्त्यैकसौख्यदा ।<br />आप्रेक्ष्य वर्णिता सद्यो यथा स्वर्गतरङ्गिणी ॥८॥</div>
</div>
<div class="verse" type="shloka" id="">
<div class="versetext">यथा रज्ज्वामहिभ्रान्तिर्विनश्यत्यवलोकनात् ।<br />तथैतत्प्रेक्षणाच्छान्तिमेति संसारदुःखिता ॥९॥</div>
</div>
<div class="verse" type="shloka" id="">
<div class="versetext">युक्तियुक्तार्थवाक्यानि कल्पितानि पृथक्पृथक् ।<br />दृष्टान्तसारसूक्तानि चास्यां प्रकरणानि षट् ॥१०॥</div>
</div>
<div class="verse" type="shloka" id="">
<div class="versetext">वैराग्याख्यं प्रकरणं प्रथमं परिकीर्तितम् ।<br />विरागो वर्धते येन सेकेनेव मरौ तरुः ॥११॥</div>
</div>
<div class="verse" type="shloka" id="">
<div class="versetext">सार्धं सहस्रं ग्रन्थस्य यस्मिन्हृदि विचारिते ।<br />प्रकाशाच्छुद्धतोदेति मणाविव सुमार्जिते ॥१२॥</div>
</div>
<div class="verse" type="shloka" id="">
<div class="versetext">मुमुक्षुव्यवहाराख्यं ततः प्रकरणं कृतम् ।<br />सहस्रमात्रं ग्रन्थस्य युक्तिग्रन्थेन सुन्दरम् ॥१३॥</div>
</div>
<div class="verse" type="shloka" id="">
<div class="versetext">स्वभावो हि मुमुक्षूणां नराणां यत्र वर्ण्यते ।<br />अथोत्पत्तिप्रकरणं दृष्टान्ताख्यायिकामयम् ॥१४॥</div>
</div>
<div class="verse" type="shloka" id="">
<div class="versetext">सप्तग्रन्थसहस्राणि विज्ञानप्रतिपादकम् ।<br />जागती द्रष्टृदृश्यश्रीरहंत्वमितिरूपिणी ॥१५॥</div>
</div>
<div class="verse" type="shloka" id="">
<div class="versetext">अनुत्पन्नैवोत्थितेव यत्रेति परिवर्ण्यते ।<br />यस्मिन्श्रुते जगदिदं श्रोतान्तर्बुध्यतेऽखिलम् ॥१६॥</div>
</div>
<div class="verse" type="shloka" id="">
<div class="versetext">सास्मद्युष्मत्सविस्तारं सलोकाकाशपर्वतम् ।<br />पिण्डग्रहविनिर्मुक्तं निर्भित्तिकमपर्वतम् ॥१७॥</div>
</div>
<div class="verse" type="shloka" id="">
<div class="versetext">पृथ्व्यादिभूतरहितं संकल्प इव पत्तनम् ।<br />स्वप्नोपलम्भभावाभं मनोराज्यवदाततम् ॥१८॥</div>
</div>
<div class="verse" type="shloka" id="">
<div class="versetext">गन्धर्वनगरप्रख्यमर्थशून्योपलम्भनात् ।<br />द्विचन्द्रविभ्रमाभासं मृगतृष्णाम्बुवर्तनम् ॥१९॥</div>
</div>
<div class="verse" type="shloka" id="">
<div class="versetext">नौयानलोलशैलाभं सत्यलाभविवर्जितम् ।<br />चित्तभ्रमपिशाचाभं निर्बीजमपि भासुरम् ॥२०॥</div>
</div>
<div class="verse" type="shloka" id="">
<div class="versetext">कथार्थप्रतिभासाभं व्योममुक्तावलीनिभम् ।<br />कटकत्वं यथा हेम्नि तरङ्गत्वं यथाम्भसि ॥२१॥</div>
</div>
<div class="verse" type="shloka" id="">
<div class="versetext">यथा नभसि नीलत्वमसदेवोत्थितं सदा ।<br />अभित्तिरङ्गरहितमुपलब्धिमनोहरम् ॥२२॥</div>
</div>
<div class="verse" type="shloka" id="">
<div class="versetext">स्वप्ने वा व्योम्नि वा चित्रमकर्तृ चिरभासुरम् ।<br />अवह्निरेव वह्नित्वं धत्ते चित्रानलो यथा ॥२३॥</div>
</div>
<div class="verse" type="shloka" id="">
<div class="versetext">दधात्येवं जगच्छब्दरूपार्थमसदात्मकम् ।<br />तरङ्गोत्पलमालाभं दृष्टनृत्यमिवोत्थितम् ॥२४॥</div>
</div>
<div class="verse" type="shloka" id="">
<div class="versetext">चक्रचीत्कारपूर्णस्य जलराशिमिवोद्यतम् ।<br />शीर्णपत्रं भ्रष्टनष्टं ग्रीष्मे वनमिवारसम् ॥२५॥</div>
</div>
<div class="verse" type="shloka" id="">
<div class="versetext">मरणव्यग्रचित्ताभं शिलागृहगुहास्पदम् ।<br />अन्धकारगुहैकैकनृत्तमुन्मत्तचेष्टितम् ॥२६॥</div>
</div>
<div class="verse" type="shloka" id="">
<div class="versetext">प्रशान्ताज्ञाननीहारं विज्ञानशरदम्बरम् ।<br />समुत्कीर्णमिव स्तम्भे चित्रं भित्ताविवोदितम् ॥२७॥</div>
</div>
<div class="verse" type="shloka" id="">
<div class="versetext">पङ्कादिवाभिरचितं सचेतनमचेतनम् ।<br />ततः स्थितिप्रकरणं चतुर्थं परिकल्पितम् ॥२८॥</div>
</div>
<div class="verse" type="shloka" id="">
<div class="versetext">त्रीणि ग्रन्थसहस्राणि व्याख्यानाख्यायिकामयम् ।<br />इत्थं जगदहंभावरूपस्थितिमुपागतम् ॥२९॥</div>
</div>
<div class="verse" type="shloka" id="">
<div class="versetext">द्रष्टृदृश्यक्रमं प्रौढमित्यत्र परिकीर्तितम् ।<br />दशदिङ्मण्डलाभोगभासुरोऽयं जगद्भ्रमः ॥३०॥</div>
</div>
<div class="verse" type="shloka" id="">
<div class="versetext">इत्थमभ्यागतो वृद्धिमिति तत्रोच्यते चिरम् ।<br />उपशान्तिप्रकरणं ततः पञ्चसहस्रकम् ॥३१॥</div>
</div>
<div class="verse" type="shloka" id="">
<div class="versetext">पञ्चमं पावनं प्रोक्तं युक्तिसंततिसुन्दरम् ।<br />इदं जगदहं त्वं च स इति भ्रान्तिरुत्थिता ॥३२॥</div>
</div>
<div class="verse" type="shloka" id="">
<div class="versetext">इत्थं संशाम्यतीत्यस्मिन्कथ्यते श्लोकसंग्रहैः ।<br />उपशान्तिप्रकरणे श्रुते शाम्यति संसृतिः ॥३३॥</div>
</div>
<div class="verse" type="shloka" id="">
<div class="versetext">प्रभ्रष्टचित्रसेनेव किंचिल्लभ्योपलम्भना ।<br />शतांशशिष्टा भवति संशान्तभ्रान्तरूपिणी ॥३४॥</div>
</div>
<div class="verse" type="shloka" id="">
<div class="versetext">अन्यसंकल्पचित्तस्था नगरश्रीरिवासती ।<br />अलभ्यवस्तुपार्श्वस्थस्वप्नयुद्धचिरारवा ॥३५॥</div>
</div>
<div class="verse" type="shloka" id="">
<div class="versetext">शान्तसंकल्पमत्ताभ्रभीषणाशनिशब्दवत् ।<br />विस्मृतस्वप्नसंकल्पनिर्माणनगरोपमा ॥३६॥</div>
</div>
<div class="verse" type="shloka" id="">
<div class="versetext">भविष्यन्नगरोद्यानप्रसूवन्ध्यामलाङ्गिका ।<br />तस्या जिह्वोच्यमानोग्रकथार्थानुभवोपमा ॥३७॥</div>
</div>
<div class="verse" type="shloka" id="">
<div class="versetext">अनुल्लिखितचित्रस्य चित्रव्याप्तेव भित्तिभूः ।<br />परिविस्मर्यमाणार्थकल्पनानगरीनिभा ॥३८॥</div>
</div>
<div class="verse" type="shloka" id="">
<div class="versetext">सर्वर्तुमदनुत्पन्नवनस्पन्दास्फुटाकृतिः ।<br />भाविपुष्पवनाकारवसन्तरसरञ्जना ॥३९॥</div>
</div>
<div class="verse" type="shloka" id="">
<div class="versetext">अन्तर्लीनतरङ्गौघसौम्यवारिसरित्समा ।<br />निर्वाणाख्यं प्रकरणं ततः षष्ठमुदाहृतम् ॥४०॥</div>
</div>
<div class="verse" type="shloka" id="">
<div class="versetext">शिष्टो ग्रन्थः परीमाणं तस्य ज्ञानमहार्थदः ।<br />बुद्धे तस्मिन्भवेच्छ्रेयो निर्वाणं शान्तकल्पनम् ॥४१॥</div>
</div>
<div class="verse" type="shloka" id="">
<div class="versetext">अचेत्यचित्प्रकाशात्मा विज्ञानात्मा निरामयः ।<br />परमाकाशकोशाच्छः शान्तसर्वभवभ्रमः ॥४२॥</div>
</div>
<div class="verse" type="shloka" id="">
<div class="versetext">निर्वापितजगद्यात्रः कृतकर्तव्यसुस्थितः ।<br />समस्तजनतारम्भवज्रस्तम्भो नभोनिभः ॥४३॥</div>
</div>
<div class="verse" type="shloka" id="">
<div class="versetext">विनिगीर्णयथासंख्यजगज्जालातितृप्तिमान् ।<br />आकाशीभूतनिःशेषरूपालोकमनस्कृतिः ॥४४॥</div>
</div>
<div class="verse" type="shloka" id="">
<div class="versetext">कार्यकारणकर्तृत्वहेयादेयदृशोज्झितः ।<br />सदेह इव निर्देहः ससंसारोऽप्यसंसृतिः ॥४५॥</div>
</div>
<div class="verse" type="shloka" id="">
<div class="versetext">चिन्मयो घनपाषाणजठरापीवरोपमः ।<br />चिदादित्यस्तपँल्लोकानन्धकारोपरोपमम् ॥४६॥</div>
</div>
<div class="verse" type="shloka" id="">
<div class="versetext">परप्रकाशरूपोऽपि परमान्ध्यमिवागतः ।<br />रुद्धसंसृतिदुर्लीलः प्रक्षीणाशाविषूचिकः ॥४७॥</div>
</div>
<div class="verse" type="shloka" id="">
<div class="versetext">नष्टाहंकारवेतालो देहवानकलेवरः ।<br />कस्मिंश्चिद्रोमकोट्यग्रे तस्येयमवतिष्ठते ।<br />जगल्लक्ष्मीर्महामेरोः पुष्पे क्वचिदिवालिनी ॥४८॥</div>
</div>
<div class="verse" type="shloka" id="">
<div class="versetext">परमाणौ परमाणौ चिदाकाशः स्वकोटरे ।<br />जगल्लक्ष्मीसहस्राणि धत्ते कृत्वाथ पश्यति ॥४९॥</div>
</div>
<div class="verse" type="shloka" id="">
<div class="versetext">विततता हृदयस्य महामते-<br />र्हरिहराञ्जजलक्षशतैरपि ।<br />तुलनमेति न मुक्तिमतो यतः<br />प्रविततास्ति निरुत्तमवस्तुनः ॥५०॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे ग्रन्थसंख्यादिवर्णनं नाम सप्तदशः सर्गः ॥१७॥</div>
</div>

<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">अस्यां वा चित्तमात्रायां प्रबोधः संप्रवर्तते ।<br />बीजादिव सतो व्युप्तादवश्यंभावि सत्फलम् ॥१॥</div>
</div>
<div class="verse" type="shloka" id="">
<div class="versetext">अपि पौरुषमादेयं शास्त्रं चेद्युक्तिबोधकम् ।<br />अन्यत्त्वार्षमपि त्याज्यं भाव्यं न्याय्यैकसेविना ॥२॥</div>
</div>
<div class="verse" type="shloka" id="">
<div class="versetext">युक्तियुक्तमुपादेयं वचनं बालकादपि ।<br />अन्यत्तृणमिव त्याज्यमप्युक्तं पद्मजन्मना ॥३॥</div>
</div>
<div class="verse" type="shloka" id="">
<div class="versetext">योऽस्मत्तातस्य कूपोऽयमिति कौपं पिबत्यपः ।<br />त्यक्त्वा गाङ्गं पुरस्थं तं को नाशास्त्यतिरागिणम्॥४॥</div>
</div>
<div class="verse" type="shloka" id="">
<div class="versetext">यथोषसि प्रवृत्तायामालोकोऽवश्यमेष्यति ।<br />अस्यां वा चित्तमात्रायां सुविवेकस्तथैष्यति ॥५॥</div>
</div>
<div class="verse" type="shloka" id="">
<div class="versetext">श्रुतायां प्राज्ञवदनाद्बुद्ध्वान्तं स्वयमेव च ।<br />शनैःशनैर्विचारेण बुद्धौ संस्कार आगते ॥६॥</div>
</div>
<div class="verse" type="shloka" id="">
<div class="versetext">पूर्वं तावदुदेत्यन्तर्भृशं संस्कृतवाक्यता ।<br />शुद्धयुक्ता लतेवोच्चैर्या सभास्थानभूषणम् ॥७॥</div>
</div>
<div class="verse" type="shloka" id="">
<div class="versetext">परा नागरतोदेति महत्त्वगुणशालिनी ।<br />सा यया स्नेहमायान्ति राजानो अमरा अपि ॥८॥</div>
</div>
<div class="verse" type="shloka" id="">
<div class="versetext">पूर्वापरज्ञः सर्वत्र नरो भवति बुद्धिमान् ।<br />पदार्थानां यथा दीपहस्तो निशि सुलोचनः ॥९॥</div>
</div>
<div class="verse" type="shloka" id="">
<div class="versetext">लोभमोहादयो दोषास्तानवं यान्त्यलं शनैः ।<br />धियो दिशः समासन्नशरदो मिहिका यथा ॥१०॥</div>
</div>
<div class="verse" type="shloka" id="">
<div class="versetext">केवलं समवेक्ष्यन्ते विवेकाध्यासनं धियः ।<br />न किंचन फलं धत्ते स्वाभ्यासेन विना क्रिया ॥११॥</div>
</div>
<div class="verse" type="shloka" id="">
<div class="versetext">मनः प्रसादमायाति शरदीव महत्सरः ।<br />परं साम्यमुपादत्ते निर्मन्दर इवार्णवः ॥१२॥</div>
</div>
<div class="verse" type="shloka" id="">
<div class="versetext">निरस्तकालिमारत्नशिखेवास्ततमःपटा ।<br />प्रति ज्वलत्यलं प्रज्ञा पदार्थप्रविभागिनी ॥१३॥</div>
</div>
<div class="verse" type="shloka" id="">
<div class="versetext">दैन्यदारिद्र्यदोषाढ्या दृष्टयो दर्शितान्तराः ।<br />न निकृन्तन्ति मर्माणि ससंनाहमिवेषवः ॥१४॥</div>
</div>
<div class="verse" type="shloka" id="">
<div class="versetext">हृदयं नावलुम्पन्ति भीमाः संसृतिभीतयः ।<br />पुरःस्थितमपि प्राज्ञं महोपलमिवेषवः ॥१५॥</div>
</div>
<div class="verse" type="shloka" id="">
<div class="versetext">कथं स्यादादिता जन्मकर्मणां दैवपुंस्त्वयोः ।<br />इत्यादिसंशयगणः शाम्यत्यह्नि यथा तमः ॥१५॥</div>
</div>
<div class="verse" type="shloka" id="">
<div class="versetext">सर्वदा सर्वभावेषु संशान्तिरुपजायते ।<br />यामिन्यामिव शान्तायां प्रजालोक उपागते ॥१७॥</div>
</div>
<div class="verse" type="shloka" id="">
<div class="versetext">समुद्रस्येव गाम्भीर्यं धैर्यं मेरोरिव स्थितम् ।<br />अन्तः शीतलता चेन्दोरिवोदेति विचारिणः ॥१८॥</div>
</div>
<div class="verse" type="shloka" id="">
<div class="versetext">सा जीवन्मुक्तता तस्य शनैः परिणतिं गता ।<br />शान्ताशेषविशेषस्य भवत्यविषयो गिराम् ॥१९॥</div>
</div>
<div class="verse" type="shloka" id="">
<div class="versetext">सर्वार्थशीतला शुद्धा परमालोकदास्यधीः ।<br />परं प्रकाशमायाति ज्योत्स्नेव शरदैन्दवी ॥२०॥</div>
</div>
<div class="verse" type="shloka" id="">
<div class="versetext">हृद्याकाशे विवेकार्के शमालोकिनि निर्मले ।<br />अनर्थसार्थकर्तारो नोद्यन्ति किल केतवः ॥२१॥</div>
</div>
<div class="verse" type="shloka" id="">
<div class="versetext">शाम्यन्ति शुद्धिमायान्ति सौम्यास्तिष्ठन्ति सून्नते ।<br />अचञ्चले जलेऽतृष्णाः शरदीवाभ्रमालिकाः ॥२२॥</div>
</div>
<div class="verse" type="shloka" id="">
<div class="versetext">यत्किंचनकरी क्रूरा ग्राम्यता विनिवर्तते ।<br />दीनानना पिशाचानां लीलेव दिवसागमे ॥२३॥</div>
</div>
<div class="verse" type="shloka" id="">
<div class="versetext">धर्मभित्तौ भृशं लग्नां धियं धैर्यधुरं गताम् ।<br />आधयो न विधुन्वन्ति वाताश्चित्रलतामिव ॥२४॥</div>
</div>
<div class="verse" type="shloka" id="">
<div class="versetext">न पतत्यवटे ज्ञस्तु विषयासङ्गरूपिणि ।<br />कः किल ज्ञातसरणिः श्वभ्रं समनुधावति ॥२५॥</div>
</div>
<div class="verse" type="shloka" id="">
<div class="versetext">सच्छास्त्रसाधुवृत्तानामविरोधिनि कर्मणि ।<br />रमते धीर्यथाप्राप्ते साध्वीवान्तःपुराजिरे ॥२६॥</div>
</div>
<div class="verse" type="shloka" id="">
<div class="versetext">जगतां कोटिलक्षेषु यावन्तः परमाणवः ।<br />तेषामेकैकशोऽन्तःस्थान्सर्गान्पश्यत्यसङ्गधीः ॥२७॥</div>
</div>
<div class="verse" type="shloka" id="">
<div class="versetext">मोक्षोपायावबोधेन शुद्धान्तःकरणं जनम् । ॥<br />न खेदयति भोगौघो न चानन्दयति क्वचित् ॥२८॥</div>
</div>
<div class="verse" type="shloka" id="">
<div class="versetext">परमाणौ परमाणौ सर्ववर्गा निरर्गलाः ।<br />ये पतन्त्युत्पतन्त्यम्बुवीचिवत्तान्स पश्यति ॥२९॥</div>
</div>
<div class="verse" type="shloka" id="">
<div class="versetext">न द्वेष्टि संप्रवृत्तानि न निवृत्तानि काङ्क्षति ।<br />कार्याण्येष प्रबुद्धोऽपि निष्प्रबुद्ध इव द्रुमः ॥३०॥</div>
</div>
<div class="verse" type="shloka" id="">
<div class="versetext">दृश्यते लोकसामान्यो यथाप्राप्तानुवृत्तिमान् ।<br />इष्टानिष्टफलप्राप्तौ हृदयेनापराजितः ॥३१॥</div>
</div>
<div class="verse" type="shloka" id="">
<div class="versetext">बुद्ध्वेदमखिलं शास्त्रं वाचयित्वा विविच्यताम् ।<br />अनुभूयत एवैतन्न तूक्तं वरशापवत् ॥३२॥</div>
</div>
<div class="verse" type="shloka" id="">
<div class="versetext">शास्त्रं सुबोधमेवेदं सालंकारविभूषितम् ।<br />काव्यं रसमयं चारु दृष्टान्तैः प्रतिपादितम् ॥३३॥</div>
</div>
<div class="verse" type="shloka" id="">
<div class="versetext">बुध्यते स्वयमेवेदं किंचित्पदपदार्थवित् ।<br />स्वयं यस्तु न वेत्तीदं श्रोतव्यं तेन पण्डितात् ॥३४॥</div>
</div>
<div class="verse" type="shloka" id="">
<div class="versetext">यस्मिन्श्रुते मते ज्ञाते तपोध्यानजपादिकम् ।<br />मोक्षप्राप्तौ नरस्येह न किंचिदुपयुज्यते ॥३५॥</div>
</div>
<div class="verse" type="shloka" id="">
<div class="versetext">एतच्छास्त्रघनाभ्यासात्पौनःपुन्येन वीक्षणात् ।<br />पाण्डित्यं स्यादपूर्वं हि चित्तसंस्कारपूर्वकम् ॥३६॥</div>
</div>
<div class="verse" type="shloka" id="">
<div class="versetext">अहं जगदिति प्रौढो द्रष्टृदृश्यपिशाचकः ।<br />पिशाचोऽर्कोदयेनेव स्वयं शाम्यत्ययत्नतः ॥३७॥</div>
</div>
<div class="verse" type="shloka" id="">
<div class="versetext">भ्रमो जगदहं चेति स्थित एवोपशाम्यति ।<br />स्वप्नमोहः परिज्ञात इव नो भ्रमयत्यलम् ॥३८॥</div>
</div>
<div class="verse" type="shloka" id="">
<div class="versetext">यथा संकल्पनगरे पुंसो हर्षविषादिता ।<br />न बाधते तथैवास्मिन्परिज्ञाते जगद्भ्रमे ॥३९॥</div>
</div>
<div class="verse" type="shloka" id="">
<div class="versetext">चित्रसर्पः परिज्ञातो न सर्पभयदो यथा ।<br />दृश्यसर्पः परिज्ञातस्तथा न सुखदुःखदः ॥</div>
</div>
<div class="verse" type="shloka" id="">
<div class="versetext">परिज्ञानेन सर्पत्वं चित्रसर्पस्य नश्यति ।<br />यथा तथैव संसारः स्थित एवोपशाम्यति ॥४१॥</div>
</div>
<div class="verse" type="shloka" id="">
<div class="versetext">सुमनःपल्लवामर्दे किंचिद्व्यतिकरो भवेत् ।<br />परमार्थपदप्राप्तौ नतु व्यतिकरोऽल्पकः ॥४२॥</div>
</div>
<div class="verse" type="shloka" id="">
<div class="versetext">गच्छत्यवयवः स्पन्दं सुमनःपत्रमर्दने ।<br />इह धीमात्ररोधस्तु नाङ्गावयवचालनम् ॥४३॥</div>
</div>
<div class="verse" type="shloka" id="">
<div class="versetext">सुखासनोपविष्टेन यथासंभवमश्नता ।<br />भोगजालं सदाचारविरुद्धेषु न तिष्ठता ॥४४॥</div>
</div>
<div class="verse" type="shloka" id="">
<div class="versetext">यथाक्षणं यथादेशं प्रविचारयता सुखम् ।<br />यथासंभवसत्सङ्गमिदं शास्त्रमथेतरत् ॥४५॥</div>
</div>
<div class="verse" type="shloka" id="">
<div class="versetext">आसाद्यते महाज्ञानबोधः संसारशान्तिदः ।<br />न भूयो जायते येन योनियन्त्रप्रपीडनम् ॥४५॥</div>
</div>
<div class="verse" type="shloka" id="">
<div class="versetext">एतावत्यपि येऽभीताः पापा भोगरसे स्थिताः ।<br />स्वमातृविष्ठाकृमयः कीर्तनीया न तेऽधमाः ॥४७॥</div>
</div>
<div class="verse" type="shloka" id="">
<div class="versetext">श्रृणु तावदिदानीं त्वं कथ्यमानमिदं मया ।<br />राघव ज्ञानविस्तारं बुद्धिसारतरान्तरम् ॥४८॥</div>
</div>
<div class="verse" type="shloka" id="">
<div class="versetext">यथेदं श्रूयते चास्त्रं तामापातनिकां श्रृणु ।<br />विचार्यते यथार्थोऽयं यथा च परिभाषया ॥४९॥</div>
</div>
<div class="verse" type="shloka" id="">
<div class="versetext">येनेहाननुभूतेऽर्थे दृष्टेनार्थेन बोधनम् ।<br />बोधोपकारफलदं तं दृष्टान्तं विदुर्बुधाः ॥५०॥</div>
</div>
<div class="verse" type="shloka" id="">
<div class="versetext">दृष्टान्तेन विना राम नापूर्वार्थोऽवबुध्यते ।<br />यथा दीपं विना रात्रौ भाण्डोपस्करणं गृहे ॥५१॥</div>
</div>
<div class="verse" type="shloka" id="">
<div class="versetext">यैर्यैः काकुत्स्थ दृष्टान्तैस्त्वं मयेहावबोध्यसे ।<br />सर्वे सकारणास्ते हि प्राप्यन्तु सदकारणम् ॥५५॥</div>
</div>
<div class="verse" type="shloka" id="">
<div class="versetext">उपमानोपमेयानां कार्यकारणतोदिता ।<br />वर्जयित्वा परं ब्रह्म सर्वेषामेव विद्यते ॥५३॥</div>
</div>
<div class="verse" type="shloka" id="">
<div class="versetext">ब्रह्मोपदेशे दृष्टान्तो यस्तवेह हि कथ्यते ।<br />एकदेशसधर्मत्वं तत्रान्तः परिगृह्यते ॥५४॥</div>
</div>
<div class="verse" type="shloka" id="">
<div class="versetext">यो यो नामेह दृष्टान्तो ब्रह्मतत्त्वावबोधने ।<br />दीयते स स बोद्धव्यः स्वप्नजातो जगद्गतः ॥५५॥</div>
</div>
<div class="verse" type="shloka" id="">
<div class="versetext">एवं सति निराकारे ब्रह्मण्याकारवान्कथम् ।<br />दृष्टान्त इति नोद्यन्ति मूर्खवैकल्पिकोक्तयः ॥५६॥</div>
</div>
<div class="verse" type="shloka" id="">
<div class="versetext">अन्यासिद्धविरुद्धादिदृग्दृष्टान्तप्रदूषणैः ।<br />स्वप्नोपमत्वाज्जगतः समुदेति न किंचन ॥५७॥</div>
</div>
<div class="verse" type="shloka" id="">
<div class="versetext">अवस्तु पूर्वापरयोर्वर्तमाने विचारितम् ।<br />यथा जाग्रत्तथा स्वप्नः सिद्धमाबालमागतम् ॥५८॥</div>
</div>
<div class="verse" type="shloka" id="">
<div class="versetext">स्वप्नसंकल्पनाध्यानवरशापौषधादिभिः ।<br />यथार्था इह दृष्टान्तास्तद्रूपत्वाज्जगत्स्थितेः ॥५९॥</div>
</div>
<div class="verse" type="shloka" id="">
<div class="versetext">मोक्षोपायकृता ग्रन्थकारेणान्येऽपि ये कृताः ।<br />ग्रन्थास्तेष्वियमेवैका व्यवस्था बोध्यबोधने ॥६०॥</div>
</div>
<div class="verse" type="shloka" id="">
<div class="versetext">स्वप्नाभत्वं च जगतः श्रुते शास्त्रेऽवबोध्यते ।<br />शीघ्रं न पार्यते वक्तुं वाक्किल क्रमवर्तिनी ॥६१॥</div>
</div>
<div class="verse" type="shloka" id="">
<div class="versetext">स्वप्नसंकल्पनाध्याननगराद्युपमं जगत् ।<br />यतस्त एव दृष्टान्तास्तस्मात्सन्तीह नेतरे ॥६२॥</div>
</div>
<div class="verse" type="shloka" id="">
<div class="versetext">अकारणे कारणता यद्बोधायोपमीयते ।<br />न तत्र सर्वसाधर्म्यं संभवत्युपमाश्रमैः ॥६३॥</div>
</div>
<div class="verse" type="shloka" id="">
<div class="versetext">उपमेयस्योपमानादेकांशेन सधर्मता ।<br />अङ्गीकार्यावबोधाय धीमता निर्विवादिना ॥६४॥</div>
</div>
<div class="verse" type="shloka" id="">
<div class="versetext">अर्थावलोकने दीपादाभामात्रादृते किल ।<br />न स्थानतैलवर्त्यादि किंचिदव्युपयुज्यते ॥६५॥</div>
</div>
<div class="verse" type="shloka" id="">
<div class="versetext">एकदेशसमर्थत्वादुपमेयावबोधनम् ।<br />उपमानं करोत्यङ्ग दीपोऽर्थप्रभया यथा ॥६६॥</div>
</div>
<div class="verse" type="shloka" id="">
<div class="versetext">दृष्टान्तस्यांशमात्रेण बोध्यबोधोदये सति ।<br />उपादेयतया ग्राह्यो महावाक्यार्थनिश्चयः ॥६७॥</div>
</div>
<div class="verse" type="shloka" id="">
<div class="versetext">न कुतार्किकतामेत्य नाशनीया प्रबुद्धता ।<br />अनुभूत्यपलापान्तैरपवित्रैर्विकल्पितैः ॥</div>
</div>
<div class="verse" type="shloka" id="">
<div class="versetext">विचारणादनुभवकारिवैरिणोऽपि<br />वाङ्मयं त्वनुगतमस्मदादिषु ।<br />स्त्रियोक्तमप्यपपरमार्थवैदिकं<br />वचो वचःप्रलपनमेव नागमः ॥६९॥</div>
</div>
<div class="verse" type="shloka" id="">
<div class="versetext">अस्माकमस्ति मतिरङ्ग तयेति सर्व-<br />शास्त्रैकवाक्यकरणं फलितं यतो यः ।<br />प्रातीतिकार्थमपशास्त्रनिजाङ्गपुष्टा-<br />त्संवेदनादितरदस्ति ततः प्रमाणम् ॥७०॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे दृष्टान्तनिरूपणं नामाष्टादशः सर्गः ॥१८॥</div>
</div>

<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">विशिष्टांशसमर्थत्वमुपमानेषु गृह्यते ।<br />को भेदः सर्वसादृश्ये तूपमानोपमेययोः ॥१॥</div>
</div>
<div class="verse" type="shloka" id="">
<div class="versetext">दृष्टान्तबुद्धावेकात्मज्ञानशास्त्रार्थवेदनात् ।<br />महावाक्यार्थसंसिद्धा शान्तिनिर्वाणमुच्यते ॥२॥</div>
</div>
<div class="verse" type="shloka" id="">
<div class="versetext">तस्माद्दृष्टान्तदार्ष्टान्तविकल्पोल्लसितैरलम् ।<br />यया कयाचिद्युक्त्या तु महावाक्यार्थमाश्रयेत् ॥३॥</div>
</div>
<div class="verse" type="shloka" id="">
<div class="versetext">शान्तिः श्रेयः परं विद्धि तत्प्राप्तौ यत्नवान्भव ।<br />भोक्तव्यमोदनं प्राप्तं किं तत्सिद्धौ विकल्पितैः ॥४॥</div>
</div>
<div class="verse" type="shloka" id="">
<div class="versetext">अकारणैः कारणिभिर्बोधार्थमुपमीयते ।<br />उपमानैस्तूपमेयैः सदृशैरेकदेशतः ॥५॥</div>
</div>
<div class="verse" type="shloka" id="">
<div class="versetext">स्थातव्यं नेह भोगेषु विवेकरहितात्मना ।<br />उपलोदरसंजातपरिपीनान्धभेकवत् ॥६॥</div>
</div>
<div class="verse" type="shloka" id="">
<div class="versetext">दृष्टान्तैर्यत्नमाश्रित्य जेतव्यं परमे पदम् ।<br />विचारणवता भाव्यं शान्तिशास्त्रार्थशालिना ॥७॥</div>
</div>
<div class="verse" type="shloka" id="">
<div class="versetext">शास्त्रोपदेशसौजन्यप्रज्ञातज्ज्ञसमागमैः ।<br />अन्तरान्तरसंपन्नधर्मार्थोपार्जनक्रियः ॥८॥</div>
</div>
<div class="verse" type="shloka" id="">
<div class="versetext">तावद्विचारयेत्प्राज्ञो यावद्विश्रान्तिमात्मनि ।<br />संप्रयात्यपुनर्नाशां शान्तिं तुर्यपदाभिधाम् ॥९॥</div>
</div>
<div class="verse" type="shloka" id="">
<div class="versetext">तुर्यविश्रान्तियुक्तस्य प्रतीपस्य भवार्णवात् ।<br />जीवतोऽजीवतश्चैव गृहस्थस्य तथा यतेः ॥१०॥</div>
</div>
<div class="verse" type="shloka" id="">
<div class="versetext">न कृतेनाकृतेनार्थो न श्रुतिस्मृतिविभ्रमैः ।<br />निर्मन्दर इवाम्भोधिः स तिष्ठति यथास्थितम् ॥११॥</div>
</div>
<div class="verse" type="shloka" id="">
<div class="versetext">एकांशेनोपमानानामुपमेयसधर्मता ।<br />बोद्धव्यं बोध्यबोधाय न स्थेयं बोधचञ्चुना ॥१२॥</div>
</div>
<div class="verse" type="shloka" id="">
<div class="versetext">यया कयाचिद्युक्त्या तु बोद्धव्यं बोध्यमेव ते ।<br />युक्तायुक्तं न पश्यन्ति व्याकुला बोधचञ्चवः ॥१३॥</div>
</div>
<div class="verse" type="shloka" id="">
<div class="versetext">हृदये संविदाकाशे विश्रान्तेऽनुभवात्मनि ।<br />वस्तुन्यनर्थं यः प्राह बोधचञ्चुः स उच्यते ॥१४॥</div>
</div>
<div class="verse" type="shloka" id="">
<div class="versetext">अभिमानविकल्पांशैरज्ञो ज्ञप्तिं विकल्पयेत् ।<br />बोधं मलिनयत्यन्तः स्वं खमब्द इवामलम् ॥१५॥</div>
</div>
<div class="verse" type="shloka" id="">
<div class="versetext">सर्वप्रमाणसत्तानां पदमब्धिरपामिव ।<br />प्रमाणमेकमेवेह प्रत्यक्षं तदतः शृणु ॥१६॥</div>
</div>
<div class="verse" type="shloka" id="">
<div class="versetext">सर्वाक्षसारमध्यक्षं वेदनं विदुरुत्तमाः ।<br />नूनं तत्प्रतिपत्सिद्धं तत्प्रत्यक्षमुदाहृतम् ॥१७॥</div>
</div>
<div class="verse" type="shloka" id="">
<div class="versetext">अनुभूतेर्वेदनस्य प्रतिपत्तेर्यथाभिधम् ।<br />प्रत्यक्षमिति नामेह कृतं जीवः स एव नः ॥१८॥</div>
</div>
<div class="verse" type="shloka" id="">
<div class="versetext">स एव संवित्स पुमानहंताप्रत्ययात्मकः ।<br />स ययोदेति संवित्त्या सा पदार्थ इति स्मृता ॥१९॥</div>
</div>
<div class="verse" type="shloka" id="">
<div class="versetext">ससंकल्पविकल्पाद्यैः कृतनानाक्रमभ्रमैः ।<br />जगत्तया स्फुरत्यम्बु तरङ्गादितया यथा ॥२०॥</div>
</div>
<div class="verse" type="shloka" id="">
<div class="versetext">प्रागकारणमेवाशु सर्गादौ सर्गलीलया ।<br />स्फुरित्वा कारणं भूतं प्रत्यक्षं स्वयमात्मनि ॥२१॥</div>
</div>
<div class="verse" type="shloka" id="">
<div class="versetext">कारणं त्वविचारोत्थजीवस्यासदपि स्थितम् ।<br />सदिवास्यां जगद्रूपं प्रकृतौ व्यक्तिमागतम् ॥२२॥</div>
</div>
<div class="verse" type="shloka" id="">
<div class="versetext">स्वयमेव विचारस्तु स्वत उत्थं स्वकं वपुः ।<br />नाशयित्वा करोत्याशु प्रत्यक्षं परमं महत् ॥२३॥</div>
</div>
<div class="verse" type="shloka" id="">
<div class="versetext">विचारवान्विचारोऽपि आत्मानमवगच्छति ।<br />यदा तदा निरुल्लेखं परमेवावशिष्यते ॥२४॥</div>
</div>
<div class="verse" type="shloka" id="">
<div class="versetext">मनस्यनीहिते शान्ते स्वबुद्धीन्द्रियकर्मभिः ।<br />नहि कश्चित्कृतैरर्थो नाकृतैरप्यभावनात् ॥२५॥</div>
</div>
<div class="verse" type="shloka" id="">
<div class="versetext">मनस्यनीहिते शान्ते न प्रवर्तन्त एव ते ।<br />कर्मेन्द्रियाणि कर्मादावसंचारितयन्त्रवत् ॥२६॥</div>
</div>
<div class="verse" type="shloka" id="">
<div class="versetext">मनोयन्त्रस्य चलने कारणं वेदनं विदुः ।<br />प्रणालीदारुमेषस्य रज्जुरन्तर्गता यथा ॥२७॥</div>
</div>
<div class="verse" type="shloka" id="">
<div class="versetext">रूपालोकमनस्कारपदार्थव्याकुलं जगत् ।<br />विद्यते वेदनस्यान्तर्वातान्तः स्पन्दनं यथा ॥२८॥</div>
</div>
<div class="verse" type="shloka" id="">
<div class="versetext">सर्वात्मवेदनं शुद्धं यथोदेति तदात्मकम् ।<br />भाति प्रसृतदिक्कालबाह्यान्तारूपदेहकम् ॥२९॥</div>
</div>
<div class="verse" type="shloka" id="">
<div class="versetext">दृष्ट्वैव दृश्यताभासं स्वरूपं धारयन्स्थितः ।<br />स्वं यथा यत्र यद्रूपं प्रतिभाति तथैव तत् ॥३०॥</div>
</div>
<div class="verse" type="shloka" id="">
<div class="versetext">स सर्वात्मा यथा यत्र समुल्लासमुपागतः ।<br />तिष्ठत्याशु तथा तत्र तद्रूप इव राजते ॥३१॥</div>
</div>
<div class="verse" type="shloka" id="">
<div class="versetext">सर्वात्मकतया द्रष्टुर्दृश्यत्वमिव युज्यते ।<br />दृश्यत्वं द्रष्टृसद्भावे दृश्यतापि न वास्तवी ॥३२॥</div>
</div>
<div class="verse" type="shloka" id="">
<div class="versetext">अकारणकमेवातो ब्रह्म सिद्धमिदं स्थितम् ।<br />प्रत्यक्षमेव निर्मातृ तस्यांशास्त्वनुमादयः ॥३३॥</div>
</div>
<div class="verse" type="shloka" id="">
<div class="versetext">स्वयत्नमात्रे यदुपासको य-<br />स्तद्दैवशब्दार्थमपास्य दूरे ।<br />शूरेण साधो पदमुत्तमं तत्<br />स्वपौरुषेणैव हि लभ्यतेऽन्तः ॥३४॥</div>
</div>
<div class="verse" type="shloka" id="">
<div class="versetext">विचारयाचार्यपरम्पराणां<br />मतेन सत्येन सितेन तावत् ।<br />यावद्विशुद्धं स्वयमेव बुद्धया<br />ह्यनन्तरूपं परमभ्युपैषि ॥३५॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे प्रमाणनिरूपणं नामैकोनविशः सर्गः ॥१९॥</div>
</div>

<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">आर्यसंगमयुक्त्यादौ प्रज्ञां वृद्धिं नयेद्बलात् ।<br />ततो महापुरुषतां महापुरुषलक्षणैः ॥१॥</div>
</div>
<div class="verse" type="shloka" id="">
<div class="versetext">यो यो येन गुणेनेह पुरुषः प्रविराजते ।<br />शिष्यते तं तमेवाशु तस्माद्बुद्धिं विवर्धयेत् ॥२॥</div>
</div>
<div class="verse" type="shloka" id="">
<div class="versetext">महापुरुषता ह्येषा शमादिगुणशालिनी ।<br />सम्यग्ज्ञानं विना राम सिद्धिमेति न कांचन ॥३॥</div>
</div>
<div class="verse" type="shloka" id="">
<div class="versetext">ज्ञानाच्छमादयो यान्ति वृद्धिं सत्पुरुषक्रमाः ।<br />श्लाघनीयाः फलेनान्तर्वृष्टेरिव नवाङ्कुराः ॥४॥</div>
</div>
<div class="verse" type="shloka" id="">
<div class="versetext">शमादिभ्यो गुणेभ्यश्च वर्धते ज्ञानमुत्तमम् ।<br />अन्नात्मकेभ्यो यज्ञेभ्यः शालिवृष्टिरिवोत्तमा ॥५॥</div>
</div>
<div class="verse" type="shloka" id="">
<div class="versetext">गुणाः शमादयो ज्ञानाच्छमादिभ्यस्तथा ज्ञता ।<br />परस्परं विवर्धन्ते ते अब्जसरसी इव ॥६॥</div>
</div>
<div class="verse" type="shloka" id="">
<div class="versetext">ज्ञानं सत्पुरुषाचाराज्ज्ञानात्सत्पुरुषक्रमः ।<br />परस्परं गतौ वृद्धिं ज्ञानसत्पुरुषक्रमौ ॥७॥</div>
</div>
<div class="verse" type="shloka" id="">
<div class="versetext">शमप्रज्ञादिनिपुणपुरुषार्थक्रमेण च ।<br />अभ्यसेत्पुरुषो धीमाञ्ज्ञानसत्पुरुषक्रमौ ॥८॥</div>
</div>
<div class="verse" type="shloka" id="">
<div class="versetext">न यावत्सममभ्यस्तौ ज्ञानसत्पुरुषक्रमौ ।<br />एकोऽपि नैतयोस्तात पुरुषस्येह सिध्यति ॥९॥</div>
</div>
<div class="verse" type="shloka" id="">
<div class="versetext">यथा कलमरक्षिण्या गीत्या वितततालया ।<br />खगोत्सादेन सहितं गीतानन्दः प्रसाध्यते ॥१०॥</div>
</div>
<div class="verse" type="shloka" id="">
<div class="versetext">ज्ञानसत्पुरुषेहाभ्यामकर्त्रा कर्तृरूपिणा ।<br />तथा पुंसा निरिच्छेन सममासाद्यते पदम् ॥११॥</div>
</div>
<div class="verse" type="shloka" id="">
<div class="versetext">सदाचारक्रमः प्रोक्तो मयैवं रघुनन्दन ।<br />तथोपदिश्यते सम्यगेवं ज्ञानक्रमोऽधुना ॥१२॥</div>
</div>
<div class="verse" type="shloka" id="">
<div class="versetext">इदं यशस्यमायुष्यं पुरुषार्थफलप्रदम् ।<br />तज्ज्ञादाप्ताच्च सच्छास्त्रं श्रोतव्यं किल धीमता ॥१३॥</div>
</div>
<div class="verse" type="shloka" id="">
<div class="versetext">श्रुत्वा त्वं बुद्धिनैर्मल्याद्बलाद्यास्यसि तत्पदम् ।<br />यथा कतकसंश्लेषात्प्रसादं कलुषं पयः ॥१४॥</div>
</div>
<div class="verse" type="shloka" id="">
<div class="versetext">विदितवेद्यमिदं हि मनो मुने-<br />र्विवशमेव हि याति परं पदम् ।<br />यदवबुद्धमखण्डितमुत्तमं<br />तदवबोधवशान्न जहाति हि ॥१५॥</div>
</div>
<div class="authorline">इत्यार्षे श्रीवासिष्ठमहारामायणे द्वात्रिंशत्साहस्रयां संहितायां वाल्मीकीये मोक्षोपाये मुमुक्षुव्यवहारप्रकरणे<br />सदाचारनिरूपणं नाम विंशतितमः सर्गः ॥२०॥</div>
</div>
	
