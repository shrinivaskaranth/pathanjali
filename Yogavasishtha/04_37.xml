<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">इत्थं स्थिरतराकाराः संसारावलयोऽभितः ।<br />स्वभावाद्ब्रह्मणः सर्वाः पुनरायान्ति यान्ति च ॥१॥</div>
</div>
<div class="verse" type="shloka" id="">
<div class="versetext">स्वतः सर्वमिदं जातमन्योन्यं हेतुतां गतम् ।<br />अन्योन्यमभिनश्यत्तत्स्वत एव विलीयते ॥२॥</div>
</div>
<div class="verse" type="shloka" id="">
<div class="versetext">स्वतोऽस्पन्दोऽपि तु स्पन्दो यथाऽगाधजलोदरे ।<br />तथैवेयमसत्सच्च चिदेव परिदृश्यते ॥३॥</div>
</div>
<div class="verse" type="shloka" id="">
<div class="versetext">व्योमन्येव निराकारे निदाघात्सरितो यथा ।<br />लक्ष्यन्ते तद्वदेवेमाश्चित्तत्त्वे सृष्टिदृष्टयः ॥४॥</div>
</div>
<div class="verse" type="shloka" id="">
<div class="versetext">यथा मदवशादात्मा सोऽन्यवत्प्रतिभासते ।<br />तथैव चित्त्वाच्चिद्धातुः स एवाऽस इव स्थितः ॥५॥</div>
</div>
<div class="verse" type="shloka" id="">
<div class="versetext">न चेदं सदसन्नेदं तत्स्थातत्स्थतया चितः ।<br />नातिरिक्तातिरिक्ता च कटकादिषु हेमता ॥६॥</div>
</div>
<div class="verse" type="shloka" id="">
<div class="versetext">येन शब्दं रसं रूपं गन्धं जानासि राघव ।<br />सोऽयमात्मा परं ब्रह्म सर्वमापूर्य संस्थितः ॥७॥</div>
</div>
<div class="verse" type="shloka" id="">
<div class="versetext">नानैकत्वादतीतात्तु सर्वंगादमलात्मनः ।<br />द्वितीया कलना नास्ति काचिन्नेतरथा क्वचित् ॥८॥</div>
</div>
<div class="verse" type="shloka" id="">
<div class="versetext">राम भावनादन्यस्य भावाभावाः शुभाशुभाः ।<br />सृष्टयः परिकल्प्यन्तेऽनात्मन्येवाथवात्मनि ॥९॥</div>
</div>
<div class="verse" type="shloka" id="">
<div class="versetext">यस्मादात्मनो व्यतिरिक्ते वस्तुनि सिद्धे सति<br />तत्रेच्छा प्रवर्तते । यत्र स्वात्मनो व्यतिरिक्तं न किं-<br />चिदपि संभवति तत्रात्मा किमिव वाञ्छन्किमनु-<br />स्मरन्धावतु किमुपैतु ॥१०॥</div>
</div>
<div class="verse" type="shloka" id="">
<div class="versetext">अत इदमीहितमिदमनीहितमित्यात्मानं न स्पृ-<br />शन्ति विकल्पाः । अतो निरिच्छतायामात्मा न<br />किंचिदपि करोति कर्तृकरणकर्मणामेकत्वात्, न<br />क्वचित्तिष्ठत्याधाराधेययोरेकत्वात्, नच निरिच्छ-<br />स्यात्मनो नैष्कर्म्यमभिमतम्, द्वितीयायाः कल्प-<br />नाया अभावात् ॥११॥</div>
</div>
<div class="verse" type="shloka" id="">
<div class="versetext">नेतरा जानासि राम त्वमियं ब्रह्मसंस्थितिः ।<br />सर्वद्वन्द्वविनिर्मुक्तः कर्ता भव गतज्वरः ॥१२॥</div>
</div>
<div class="verse" type="shloka" id="">
<div class="versetext">अन्यच्च राघव पुनः<br />पुनः कृत्वा कृत्वा बहुविधमिदं कर्म तरसा<br />त्वया प्राप्यं किं तद्वद यदुचितं भूतकरणात् ।<br />अकर्तृत्वे वास्था भवतु तव चाप्यागमवतो<br />भव स्वस्थः स्वच्छः स्तिमित इव निर्वातजलधिः ॥१३॥</div>
</div>
<div class="verse" type="shloka" id="">
<div class="versetext">गत्वा सुदूरमपि यत्नवता जवेन<br />नासाद्यते तदिह येन सुपूर्णतैति ।<br />मत्वेति मा व्रज पदार्थगणान्धिया त्वं<br />न त्वं त्वमेव परमार्थतया चिदात्मा ॥१४॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये दे० मो० स्थितिप्रकरणे उपशमवर्णनं नाम सप्तत्रिंशः सर्गः ॥३७॥</div>
</div>
