<div class="section" type="sarga" id="">
<div class="verse" type="shloka" id="">
<div class="versetext" type="gadya">श्रीराम उवाच ।</div>
<div class="versetext">राजसूयफलं प्राप्तं लवणेन किल प्रभो ।<br />प्रमाणं किमिवात्र स्यात्कल्पनाजालशम्बरे ॥१॥</div>
</div>
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">यदा शाम्बरिकः काले संप्राप्तो लावणीं सभाम् ।<br />तदाहमवसं तत्र तत्प्रत्यक्षेण दृष्टवान् ॥२॥</div>
</div>
<div class="verse" type="shloka" id="">
<div class="versetext">अहं सभ्यैस्ततस्तत्र गते शाम्बरिकर्मणि ।<br />किमेतदिति यत्नेन पृष्टश्च लवणेन च ॥३॥</div>
</div>
<div class="verse" type="shloka" id="">
<div class="versetext">चिन्तयित्वा मया दृष्ट्वा तत्र तत्कथितं ततः ।<br />श्रृणु तत्ते प्रवक्ष्यामि राम शाम्बरिकेहितम् ॥४॥</div>
</div>
<div class="verse" type="shloka" id="">
<div class="versetext">राजसूयस्य कर्तारो ये हि ते द्वादशाब्दिकम् ।<br />आपद्दुःखं प्राप्नुवन्ति नानाकारव्यथामयम् ॥५॥</div>
</div>
<div class="verse" type="shloka" id="">
<div class="versetext">अतः शक्रेण गगनाद्दुःखाय लवणस्य सः ।<br />प्रहितो देवदूतो हि राम शाम्बरिकाकृतिः ॥६॥</div>
</div>
<div class="verse" type="shloka" id="">
<div class="versetext">राजसूयक्रियाकर्तुस्तस्य दत्त्वा महापदम् ।<br />अगच्छत्स नभोमार्गं सुरसिद्धनिषेवितम् ॥७॥</div>
</div>
<div class="verse" type="shloka" id="">
<div class="versetext">तस्मात्प्रत्यक्षमेवैतद्राम नात्र संदेहोऽस्ति । मनो<br />हि विलक्षणानां क्रियाणां कर्तृ भोक्तृ च तदेव<br />निर्घृष्य संशोध्य चित्तरत्नमिह हिमकणमिवातपेन<br />विलीनतां विवेकेन नीत्वा परं श्रेयः प्राप्स्यसि ।<br />चित्तमेव सकलभूताडम्बरकारिणीमविद्यां विद्धि ।<br />सा विचित्रकेन्द्रजालवशादिदमुत्पादयति । अवि-<br />द्याचित्तजीवबुद्धिशब्दानां भेदो नास्ति वृक्षतरुश-<br />ब्दयोरिवेति ज्ञात्वा चित्तमेवविकल्पनं कुरु । अभ्यु-<br />दिते चित्तवैमल्यार्कबिम्बे सकलङ्कविकल्पोत्थदोष-<br />तिमिरापहरणं न तदस्ति राघव यन्न दृश्यते<br />यन्नात्मीक्रियते यन्न परित्यज्यते यन्न म्रियते यन्ना-<br />त्मीयं यन्न परकीयं सर्वं सर्वदा सर्वो भवतीति<br />परमार्थः ॥८॥</div>
</div>
<div class="verse" type="shloka" id="">
<div class="versetext">भावराशिस्तथा बोधः सर्वो यात्येकपिण्डताम् ।<br />विचित्रमृद्भाण्डगणो यथाऽपक्वो जले स्थितः ॥९॥</div>
</div>
<div class="verse" type="shloka" id="">
<div class="versetext" type="gadya">श्रीराम उवाच ।</div>
<div class="versetext">एवं मनःपरिक्षये सकलसुखदुःखानामन्तः प्राप्यत<br />इति भवता प्रोक्तं तत्कथं महात्मंश्चपलवृत्तिरूप-<br />स्यास्य मनसोऽसत्ता भवति ॥१०॥</div>
</div>
<div class="verse" type="shloka" id="">
<div class="versetext" type="gadya">श्रीवसिष्ठ उवाच ।</div>
<div class="versetext">रघुकुलेन्दो श्रृणु मनःप्रशमने युक्तिं, यां ज्ञात्वा<br />स्वस्वाचारदूरे मनःसंधिरयमेष्यसि ॥११॥</div>
</div>
<div class="verse" type="shloka" id="">
<div class="versetext">इह हि तावद्ब्रह्मणः सर्वभूतानां त्रिविधोत्पत्ति-<br />रिति तत्पूर्वोक्तम् ॥१२॥</div>
</div>
<div class="verse" type="shloka" id="">
<div class="versetext">तत्रेदंप्रथमया मनःकल्पनया देहीति सा ब्रह्म-<br />रूपिणी संकल्पमयी भूत्वा यदेव संकल्पयति तदेव<br />पश्यति तेनेदं भुवनाडम्बरं कल्प्यते ॥१३॥</div>
</div>
<div class="verse" type="shloka" id="">
<div class="versetext">तत्रजननमरणसुखदुःखमोहादिकं संसरणं कल्प-<br />यन्ती कल्पानुरचना बहुनाममन्थरं स्थित्वा स्वयं<br />विलीयते हिमकणिकेवातपगता ॥१४॥</div>
</div>
<div class="verse" type="shloka" id="">
<div class="versetext">कालोदितः संकल्पवशात् पुनरन्यतया जायते<br />सापि पुनर्विलीयते पुनरप्युदेति सैवेति भूयो-<br />भूयोऽनुसंसरन्ती स्वयमुपशाम्यति ॥१५॥</div>
</div>
<div class="verse" type="shloka" id="">
<div class="versetext">इत्थमनन्ता ब्रह्मकोटयोऽस्मिन्ब्रह्माण्डेऽन्येषु च<br />समतीता भविष्यन्तीति सन्ति चेतरा अनन्ता<br />यासां संख्यापि न विद्यते ॥१६॥</div>
</div>
<div class="verse" type="shloka" id="">
<div class="versetext">एवमस्यां तादृशि वर्तमानायामीश्वरादागत्यजीवो<br />यथा जीव्यते विमुच्यते तच्छ्रुणु ॥१७॥</div>
</div>
<div class="verse" type="shloka" id="">
<div class="versetext">ब्रह्मणो मनःशक्तिरभ्युदिता पुरःस्थिताकाशश-<br />क्तिमवलम्ब्य तत्रस्थपवनतानुपातिनी घनसंक-<br />लत्वं गच्छति ॥१८॥</div>
</div>
<div class="verse" type="shloka" id="">
<div class="versetext">ततः पुरःप्राप्तभूततन्मात्रपञ्चकतामेत्यान्तःकर-<br />णतां नीत्वा सात्वसूक्ष्मा प्रकृतिर्भूत्वा गगनपवन-<br />तेजोरूपतासंकल्पात्प्रालेयरूपतामुपेत्य शाल्योषधिं<br />विशन्ती प्राणिनां गर्भतां च गच्छति ॥१९॥</div>
</div>
<div class="verse" type="shloka" id="">
<div class="versetext">जायते तस्मात्ततः पुरुषः संपद्यते ॥२०॥</div>
</div>
<div class="verse" type="shloka" id="">
<div class="versetext">तेन पुरुषेण जातमात्रेणैव बाल्यात्प्रभृति विद्या-<br />ग्रहणं कर्तव्यं गुरवोऽनुगन्तव्याः ॥२१॥</div>
</div>
<div class="verse" type="shloka" id="">
<div class="versetext">ततः क्रमात्पुंसस्तवेव चमत्कृतिर्जायत्ते ॥२२॥</div>
</div>
<div class="verse" type="shloka" id="">
<div class="versetext">स्वच्छदृशा चित्तवृत्तेः पुरुषस्य हेयोपादेय-<br />विचार उत्पद्यते ॥२३॥</div>
</div>
<div class="verse" type="shloka" id="">
<div class="versetext">तादृग्विवेकवति संकलिताभिमाने<br />पुंसि स्थिते विमलसत्त्वमयाग्न्यजातौ ।<br />सप्तात्मिकावतरति क्रमशः शिवाय<br />चेतःप्रकाशनकरी ननु योगभूमिः ॥२४॥</div>
</div>
<div class="authorline">इत्यार्षे श्रीवासिष्ठमहारामायणे वाल्मीकीये मोक्षो० उत्पत्तिप्रकरणे साधकजन्मावतारो नाम षोडशोत्तरशततमः सर्गः ॥११६॥</div>
</div>
