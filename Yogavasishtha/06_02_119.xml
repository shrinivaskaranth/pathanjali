<div class="section" type="sarga" id="">
<div class="verse" type="shloka" id="">
<div class="versetext" type="gadya">सहचरा ऊचुः ।</div>
<div class="versetext">कथयत्येष पथिकः पश्य मन्दरगुल्मके ।<br />प्रियायाश्चिरलब्धाया वृत्तां विरहसंकथाम् ॥१॥</div>
</div>
<div class="verse" type="shloka" id="">
<div class="versetext">एकत्र श्रृणु किंवृत्तमाश्चर्यमिदमुत्तमम् ।<br />दातुं त्वन्निकटे दूतमहं चिन्तान्वितोऽवदम् ॥२॥</div>
</div>
<div class="verse" type="shloka" id="">
<div class="versetext">अस्मिन्महाप्रलयकालसमे वियोगे<br />यो मां तयेह मम याति गृहं स कः स्यात् ।<br />नैवास्त्यसौ जगति यः परदुःखशान्त्यै<br />प्रीत्या निरन्तरतरं सरलं यतेत ॥३॥</div>
</div>
<div class="verse" type="shloka" id="">
<div class="versetext">आ एष शिखरे मेघः स्मराश्व इव संयुतः ।<br />विद्युल्लताविलासिन्या वलितो रसिकः स्थितः ॥४॥</div>
</div>
<div class="verse" type="shloka" id="">
<div class="versetext">भ्रातर्मेघ महेन्द्रचापमुचितं व्यालम्ब्य कण्ठेगुणं<br />नीचैर्गर्ज मुहूर्तकं कुरु दयां सा बाष्पपूर्णेक्षणा ।<br />बाला बालमृणालकोमलतनुस्तन्वी न सोढुं क्षमा<br />तां गत्वा सुगते गलज्जललवैराश्वासयात्मानिलैः ॥५॥</div>
</div>
<div class="verse" type="shloka" id="">
<div class="versetext">चित्ततूलिकया व्योम्नि लिखित्वालिङ्गिता सती ।<br />न जाने क्वाधुनैवेतः पयोद दयिता गता॥६॥</div>
</div>
<div class="verse" type="shloka" id="">
<div class="versetext">इत्थं चिन्तापरवशमतेस्तन्वि सार्धं त्वयाऽसा-<br />वन्तर्लीनप्रसरमनसः क्वापि याता स्मृतिर्मे ।<br />संपन्नोऽहं परवशवपुः काष्ठकुड्योपमाङ्गो<br />भङ्गं सोढुं क इव विरहक्लेशजं नाम शक्तः ॥७॥</div>
</div>
<div class="verse" type="shloka" id="">
<div class="versetext">पश्चाज्जातः कलकलरवः संतते पान्थसार्थे	
<div class="verse" type="shloka" id="">
<div class="versetext">दीनालापैर्व्यसनविधुरैरालेपन्ते च मेघम् ।<br />कष्टं पान्थो मृत इति महारम्भसंपन्नहाहा-<br />शब्दः प्रोद्यत्पथिकवनिताविस्तृतोरःप्रहारः ॥८॥</div>
</div>
<div class="verse" type="shloka" id="">
<div class="versetext">लोकेनायं मृत इति ततो बाष्पसंपूरिताक्षं<br />शावीं पूजां विरचितवता संचयीकृत्य दारु ।<br />दग्धुं नीतोऽस्म्यतिभयमहं प्रज्वलच्चित्यनन्त-<br />प्रोद्यत्स्फोटस्फुटपटपटारावरौद्रं श्मशानम् ॥९॥</div>
</div>
<div class="verse" type="shloka" id="">
<div class="versetext">तत्राहं तैः कमलवदने बाष्पपूर्णाक्षिपक्षै-<br />र्न्यस्तः कैश्चिच्चितिशयनके बद्धलोकालिलेखे ।<br />धूमोद्गाराविरलजटिले मस्तके मत्तमृत्यो-<br />श्चूडारत्नोत्तम इव कलामात्रदृश्येऽग्निहेम्नि ॥१०॥</div>
</div>
<div class="verse" type="shloka" id="">
<div class="versetext">अस्मिन्काले कुवलयलताकोमला धूमलेखा<br />नासारन्ध्रं मृदुगलबिलं मे प्रवृत्ता नियातुम् ।<br />उष्णा कृष्णा नकुलकलिता सत्वरं बालसर्पी<br />भूमे रन्ध्रं तनुमिव दराद्दैर्घ्यसंकोचकुब्जा ॥११॥</div>
</div>
<div class="verse" type="shloka" id="">
<div class="versetext">त्वत्संकल्पामृतकवचितो नापविद्धस्तयाहं<br />कुन्तश्रेण्या दृढपतनया वज्रकायो यथाजः ।<br />त्वामासन्नां मदनसरितं हृद्गृहे गाहमानो<br />मर्मच्छेदेष्वपि विलसिता नाविदं वेदनास्ताः ॥१२॥</div>
</div>
<div class="verse" type="shloka" id="">
<div class="versetext">एतावन्तं समयमुचितं तन्वि सार्धं त्वयान्त-<br />र्लीलालोलं हृदि चिरतरं तन्मयात्रानुभूतम् ।<br />यस्मिन्दृष्टेऽमृतह्रद इवोन्मज्जनौघैर्यथासौ<br />राज्याभोगो विशसनमिवाल्पाल्पमेवेति बुद्धिः ॥१३॥</div>
</div>
<div class="verse" type="shloka" id="">
<div class="versetext">सा लीला ते विलासा वचनमपि च तत्सस्मितं ते<br />कटाक्षाः<br />सानन्दानन्तरस्य प्रसरसमुचिता दूरमण्येकभूषा ।<br />तानीहारावसारावहसनचलनावेगविक्षोभितानि<br />किंवा तत्तन्न यत्संस्मृतममृतरसाह्लादमंतः करोति<br />त्वत्संगमे सुरतसौख्यरसायनेन<br />बाले ततोऽहमतितृप्ततया श्रमार्तः ।<br />तत्र स्थितो मृदुनि तल्पतले शशाङ्क-<br />बिम्बे शरच्छिशिरनिर्मलशोचिषीव ॥१५॥</div>
</div>
<div class="verse" type="shloka" id="">
<div class="versetext">अत्रान्तरे झटिति चन्दनपङ्कशीता-<br />द्दीर्घादिवेन्दुशकलादशनिः सशब्दः ।<br />दृष्टो मया चितितलज्वलितो हुताशः<br />क्षीराब्धिवाडवनिभोङ्गगतः स्वतल्पात् ॥१६॥</div>
</div>
<div class="verse" type="shloka" id="">
<div class="versetext" type="gadya">सहचरा ऊचुः ।</div>
<div class="versetext">इत्युक्तवति कान्तेऽस्मिन् हा हतास्मीति वादिनी ।<br />मुग्धा मौग्ध्याद्वरावर्तशङ्कया मूर्च्छिता स्थिता ॥१७॥</div>
</div>
<div class="verse" type="shloka" id="">
<div class="versetext">तामेनामेष नलिनीदलवीजेन वारिभिः ।<br />आश्वासयंस्तथावस्थां कण्ठेकृत्वात्र संस्थितः ॥१८॥</div>
</div>
<div class="verse" type="shloka" id="">
<div class="versetext">पुनः पृष्टोऽनया वक्ति पश्य तामेव संकथाम् ।<br />एष पार्श्वगतामेनां गृहीत्वा चिबुके प्रियाम् ॥१९॥</div>
</div>
<div class="verse" type="shloka" id="">
<div class="versetext">हा हा हुताश इति किंचिदिवोपजात-<br />खेदो वदामि खलु यावदहं त्वरावान् ।<br />तावच्चितिर्झटिति तैरवलुण्ठिता सा<br />पान्थैः क्षणात्खरखराकुलिता लसद्भिः ॥२०॥</div>
</div>
<div class="verse" type="shloka" id="">
<div class="versetext">पान्थास्ततस्तरलतालविलासवाद्य-<br />मालिङ्ग्य मामतनुशेखरपूरिताङ्गम् ।<br />उत्थापितस्थितिमलं परिवार्य सर्वे<br />नेदुर्जगुर्जहसुराननृतुर्ववल्गुः ॥२१॥</div>
</div>
<div class="verse" type="shloka" id="">
<div class="versetext">विषमविनायकसुखदं<br />वलितं भस्माहिशवशिरःप्रकरैः ।<br />शशिधवलास्थिकपालं<br />वपुरिव रौद्रं श्मशानमथ दृष्टम् ॥२२॥</div>
</div>
<div class="verse" type="shloka" id="">
<div class="versetext">पार्श्वच्छायां हरन्तो विचलितविदलत्क्लिन्नकङ्काल-<br />गन्धा-<br />स्तन्वन्तो भूरिभस्मप्रविततमिहिकामाधुनानाः<br />शवानाम् ।<br />केशानाकाशकोशे शशिगलितशराकारिणः<br />शांकराणा-<br />मस्थीनां टांकृतेनारचितखरगिरस्तत्र वाता<br />वहन्ति ॥२३॥</div>
</div>
<div class="verse" type="shloka" id="">
<div class="versetext">ज्वलदनलचितिप्रवाहनिर्य-<br />त्पवनहतोष्मविशुष्कपर्णवृक्षा ।<br />ज्वलनपवनभास्करात्मजानां<br />रमणगृहानुकृतिं बिभर्ति सा भूः ॥२४॥</div>
</div>
<div class="verse" type="shloka" id="">
<div class="versetext">दृष्टं श्मशानं तदनन्तभीम-<br />करङ्ककंकालघनामगन्धि ।<br />माद्यच्छिवावायसकङ्कगृध्र-<br />पिशाचवेतालविरावरौद्रम् ॥२५॥</div>
</div>
<div class="verse" type="shloka" id="">
<div class="versetext">आनीतनानाशवबन्धुसार्थ-<br />संरोदनाह्रादिदिगन्तकुञ्जम् ।<br />खगावकृष्टार्द्रशिरान्त्रतन्त्री-<br />निबद्धदग्धद्रुमखण्डजालम् ॥२६॥</div>
</div>
<div class="verse" type="shloka" id="">
<div class="versetext">क्वचिच्चितिक्षोभकृतप्रकाशं<br />क्वचिन्महाकेशकृताब्दवृन्दम् ।<br />क्वचिच्च रक्ताक्तधरावितानं<br />नक्तं स्तनत्त्वभ्रमिवास्तशैलम् ॥२७॥</div>
</div>
<div class="authorline">इत्यार्षे श्रीवा० वा० दे० मो० नि० उ० अवि० विप० पथिकविरहवृत्तवर्णनं नामैकोनविंशाधिकशततमः सर्गः ॥११९॥</div>
</div>
